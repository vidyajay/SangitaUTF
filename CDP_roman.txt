% caturdaṇḍīprakāśikā of veṅkaṭamakhin
% ed. Subrahmaṇya śāstri
% Published by The Music Academy Madras

caturdaṇḍīprakāśikā  - veṅkaṭamakhin

1.vīṇāprakaraṇam 

1.1ab: caturṇāṃ puruṣārthānāṃ tyāgaṃ yasmātkarotyataḥ 
1.1cd: tyāgarāja iti khyātaṃ somāskandamupāsmahe 
1.2ab: saṃgītaśāstraṃ vitataṃ samāloḍya dhiyā svayam 
1.2cd: vidhatte veṅkaṭamakhī caturdaṇḍīprakāśikām  
1.3ab: asyāṃ vāggeyakāraikasaṃjīvanasudhānidhau
1.3cd: ādyaṃ vīṇāprakaraṇaṃ śrutiprakaraṇaṃ tataḥ 
1.4ab: svaraprakaraṇaṃ paścānmelaprakaraṇaṃ tataḥ 
1.4cd: tato rāgaprakaraṇālāpaprakaraṇe kramāt  
1.5ab: ṭhāyaprakaraṇaṃ cātha gītaprakaraṇaṃ tataḥ  
1.5cd: prabandhānāṃ prakaraṇaṃ tālaprakaraṇaṃ tataḥ
1.6ab: daśaprakaraṇopetā kṛtirvidvadalaṃkṛtiḥ
1.6cd: tatrāpi prathamoddiṣṭaṃ vīṇālakṣaṇamucyate
1.7ab: sā ca vīṇā tribhedeti lakṣaṇajñāḥ pracakṣate  
1.7cd: śudhamelākhyavīṇādyā dvitīyā madhyamelakā 
1.8ab: tṛtīyā raghunāthendramelavīṇā prakīrtitā
1.8cd: pratyekametāstisropi vīṇāḥ syurdvividhā matāḥ
1.9ab: ekaikarāgasaṃbandhisvarāṇāṃ melanaṃ yathā
1.9cd: madhye tāre ca sā tvekarāgamelābhidhā smṛtā 
1.10ab: madhye tāre ca sakalaiḥ svarairyuktā tu yā bhavet
1.10cd: sā sarvarāgamelākhyā vīṇeti smaryate parā

1.11ab: madhyamelākhyavīṇāyāṃ tṛtīyo bheda iṣyate
1.11cd: pūrvatantrītrayaṃ tyaktvā ṣaḍjayuktāṃ caturthikām  
1.12ab: tantrīṃ tristhānasārībhiryojayetsaikatantrikā
1.12cd: kiṃciddīrghaḥ pravālaḥ syādasyāṃ tristhānaśuddhaye  
1.13ab: tatrādau śuddhamelākhyavīṇāyā lakṣma cakṣmahe
1.13cd: lakṣyajñena pravīṇena nirmitāyāṃ tu śilpinā  
1.14ab: vīṇāyāmuparisthāne catustantrīḥ prasārayet
1.14cd: pittalāracite cādyadvitīye lohaje pare
1.15ab: pārśvoparisthatantrīṇāṃ vāme catasṛṇāmapi 
1.15cd: ādyāyāṃ mandraṣaḍjākhyaṃ svaraṃ tantryāṃ niyojayet 
1.16ab: tataḥ pañcamanāmānāṃ dvitīyāyāṃ niveśayet
1.16cd: tṛtīyāyāṃ tantrikāyāṃ madhyaṣaḍjaṃ niveśayet 
1.17ab: madhyamadhyamanāmānāṃ turīyāyāṃ niveśayet
1.17cd: tisṛṇāṃ pārśvatantrīṇāṃ svarayojanamucyate
1.18ab: ādyā ṭīpyābhidhā tāraṣaḍjatulyadhvanirbhavet
1.18cd: dvitīyā tantrikā jñeyā madhyapañcamasaṃmitā
1.19ab: tṛtīyā madhyaṣaḍjena saṃmitā jhallikābhidhā
1.19cd: tisṛṇāmapi caitāsāṃ śrutisaṃjñā prakīrtitā
1.20ab: parvaṇāṃ saṃniveśotha vakṣyate lakṣyasaṃmataḥ
1.20cd: meroḥ purastātparvāṇi ṣaṭ krameṇa niveśayet

1.21ab: ṣaṭsu teṣvādyayā tantryā mandraṣaḍjābhidhānayā
1.21cd: krameṇa śuddhariṣabhaḥ śuddhagāṃdhārakastathā
1.22ab: sādhāraṇākhyagāṃdhāro gāṃdhārontarasaṃjñakaḥ
1.22cd: śuddhamadhyamanāmā ca varālīmadhyamastathā
1.23ab: iti svarāḥ prajāyante tantryā cātha dvitīyayā
1.23cd: mandrapañcamanādinyā ṣaṭsu teṣveva parvasu
1.24ab: śuddhaśca dhaivataḥ śuddho niṣādaśca tataḥ param
1.24cd: kaiśikyākhyaniṣādaśca kākalyākhyaniṣādakaḥ
1.25ab: ṣaḍjarṣabhau ca jāyante vyaktamete svarāḥ kramāt
1.25cd: madhyaṣaḍjaninādinyā tantryā cātha tṛtīyayā
1.26ab: sarveṣveteṣu ye jātāstānsvarānkathayāmyaham  
1.26cd: śuddhāvṛṣabhagāṃdhārau tathā sādhāraṇābhidhaḥ  
1.27ab: gāṃdhārontarasaṃjñaśca śuddhamadhyama eva ca 
1.27cd: varālīmadhyamaśceti jāyante kramaśaḥ svarāḥ
1.28ab:madhyamadhyamanādinyā tantryā cātha turīyayā 
1.28cd: ṣaṭsu parvasu caiteṣu svarānsamabhidadhmahe
1.29ab: varālīmadhyamaḥ pūrvaḥ pañcamaḥ śuddhadhaivataḥ 
1.29cd: tataḥ śuddhaniṣādaśca kaiśikyākhyaniṣādakaḥ
1.30ab: kākalyākhyaniṣādaścetyete syuḥ kramaśaḥ svarāḥ 
1.30cd: asyāṃ turīyatantryāṃ yaḥ kākalī ṣaṣṭhaparvajaḥ  

1.31ab: tadagre sapta parvāṇi yathāyogaṃ niveśayet 
1.31cd: teṣāṃ pravāle dīrghāṇi trīṇi parvāṇi vinyaset
1.32ab: sarigākhyāstrayastatra prajayante svarāḥ kramāt 
1.32cd: pīṭhe hrasvāṇi parvāṇi catvāri viniveśayet
1.33ab: eteṣu mapadhanyākhyāścatvāraḥ syuḥ svarāḥ kramāt 
1.33cd: śuddhamadhyamadaṃ hrasvaṃ parva pīṭhe yadā bhavet
1.34ab: tathā pravāle pīṭhaṃ ca vaiṇikairviniveśyatām 
1.34cd: ekaṃ sarvottaraṃ hrasvaṃ parva pīṭhe niveśayet
1.35ab: tatrātitāraṣaḍjākhyo dvāviṃśopi svaro bhavet 
1.35cd: lakṣyajñairgṛhyate soyaṃ raktilābhaikalobhataḥ
1.36ab: śuddhamelākhyavīṇāyāmetatparvāṣṭake punaḥ 
1.36cd: dvau ṣaḍjau pañcamaśceti dhruvaṃ parvatrayaṃ sadā
1.37ab: anyāni pañca parvāṇi tattadrāgānusārataḥ 
1.37cd: kramādrigamadhanyākhyasvarotpādanasiddhaye
1.38ab: utpādyotpādya veśyāni yathāyogaṃ vicakṣaṇaiḥ 
1.38cd: sarvāṇyāhṛtya dīrghāṇi nava hrasvāni pañca ca
1.39ab: eṣaikarāgamelākhyavīṇaivaṃ sati jāyate 
1.39cd: asyāṃ turīyatantryāṃ yaḥ kākalī ṣaṣthaparvajaḥ 
1.40ab: tadagre śuddhavikṛtasvarāṇāṃ dvādaśātmanām  
1.40cd: siddhyai dvādaśa parvāṇi viniveśyāni vaiṇikaiḥ


1.41ab: atitārākhyaṣaḍjārthaṃ hrasvaṃ cānyattrayodaśam 
1.41cd: teṣu pravāle dīrghāṇi pañca parvāṇi vinyaset
1.42ab: aṣṭa parvāṇi pīṭhe tu hrasvāni viniveśayet 
1.42cd: asyāṃ dīrghāṇi parvāṇi militvaikādaśābhavan
1.43ab: aṣṭau hrasvāni parvāṇi samajāyanta tatra tu 
1.43cd: tatsarvarāgamelākhyavīṇaivaṃ sati jāyate
1.44ab: lakṣitaivaṃ śudhamelavīṇā bhedadvayānvitā 
1.44cd: etasyāmeva vīṇāyāṃ svarāṇamekaviṃśateḥ
1.45ab: nirūpayāmaḥ sthānāni svarāṃstredhā vibhajya ca 
1.45cd: tatropari sthitānāṃ tu vāme catasṛṇāmapi 
1.46ab: ādyayā mandraṣaḍjākhyatantryā tāvaccatuḥsvarāḥ 
1.46cd: saṃgrāhyāḥ ṣaḍjariṣabhau tathā gāṃdhāramadhyamau 
1.47ab: pañcamādyā na gṛhyante tasyāṃ jātā api svarāḥ 
1.47cd: mandrapañcamanāmā yo dvitīyāyāṃ niveśitaḥ
1.48ab: tasyāṃ trayaḥ svarā grāhyāḥ pañcamo dhaivataśca niḥ 
1.48cd: ṣadjādayo na gṛhyante jātā pati tataḥ param
1.49ab: tadevaṃ mandrake sthāne svarāḥ sapta pradarśitāḥ 
1.49cd: atha madhyasthānake tu tṛtīyāyāṃ trayaḥ svarāḥ
1.50ab: turīyāyāṃ tu catvāraḥ satyevaṃ sthānagāḥ svarāḥ 
1.50cd: tatra syurmadhyaṣaḍjāyāṃ madhyaṣaddjādayastrayaḥ 


1.51ab: jātā api na gṛhyante tadūrdhvaṃ sthānasiddhaye 
1.51cd: madhyamadhyamanādinyāṃ turīyāyāmapi svarāḥ
1.52ab: catvāra eva gṛhyante mapadhanyabhidhāḥ svarāḥ 
1.52cd: madhyasthānagatā evaṃ svarāḥ sapta pradarśitāḥ
1.53ab: tasyāmeva turīyāyāṃ madhyasthānaniṣādataḥ 
1.53cd: agre ṣaḍjādayaḥ sapta tārasthānagatāḥ svarāḥ
1.54ab: saṃgrāhyā iti saptoktāstārasthānagatāḥ svarāḥ 
1.54cd: tanmandramadhyatārākhyasthānānāṃ tritaye svarāḥ
1.55ab: pratisthānaṃ saptasaptetyekaviṃśatirīritāḥ
1.55cd: dvāviṃśamatitārākhyaṃ caturthamapi ṣaḍjakam
1.56ab: lakṣyajñāḥ parigṛhṇanti raktilābhaikalobhataḥ
1.56cd: sthānaprasaṅge baikārarāmo babhrāma tadyathā
1.57ab: uparisthacatustantrīṣvādyāyāṃ viniveśite 
1.57cd: anumandrākhyaṣaḍjesminsvarāḥ sarigamābhidhāḥ
1.58ab: catvāraḥ samupādeyāstvanumandrākhyapañcamaḥ 
1.58cd: dvitīyāyāṃ niveśyotra padhanīti trayaḥ svaraḥ
1.59ab: grāhyāstatonumandrākhyasthānagāḥ sapta darśitāḥ 
1.59cd: svarāstantryāṃ tṛtīyāyāṃ mandraṣaḍjo niveśyate
1.60ab: tasyāṃ sariganāmānāṃ saṃgṛhyanta trayaḥ svarāḥ 
1.60cd: turīyāyāṃ tantrikāyāṃ niveśyo mandramadhyamaḥ 


1.61ab: tasyāṃ tu mapadhanyākhyāḥ saṃgṛhyante catuḥ svarāḥ 
1.61cd: mandrasthānasvarāḥ sapta tadevaṃ darśitā iti
1.62ab: naitatsaṃgacchate mandramadhyatārābhidhāni hi 
1.62cd: tristhānānīti sakalasaṃgītikamatasthitiḥ
1.63ab: ādyadvitīyayostantryoḥ svarāḥ sapta tvayeritāḥ 
1.63cd: anumandrābhidhe sthāne tṛtīyakaturīyayoḥ
1.64ab: mandrasthānagatāḥ sapta svarāśca parikalpitāḥ 
1.64cd: tatpurovartinaḥ sapta svarāstāvadamī punaḥ
1.65ab: madhyasthānagatāḥ kiṃ vā tārasthānagatā uta 
1.65cd: na tāvadādyastārākhyasthānabhaṅgaprasaṅgataḥ
1.66ab: na dvitīyopi madhyākhyasthānābhāve kathaṃ punaḥ 
1.66cd: tārasthānaṃ prajāyetānupanītavivāhavat
1.67ab: tasmādasmābhiruktaiva rītiḥ sthānavibhājane 
1.67cd: mandrādiṣvanumandrādivyavahārastu laukikaḥ
1.68ab: gatānugatikanyāyādbhrāntimātravijṛmbhitaḥ 
1.68cd: lakṣiteyaṃ śuddhamelavīṇā lakṣyānusārataḥ
1.69ab: athocyate madhyamelavīṇāyā lakṣaṇaṃ mayā 
1.69cd: tantryādyā cānumandrākhyapañcamena yutā yadi
1.70ab: dvitīyā mandraṣaḍjena tantrikā cetsamanvitā 
1.70cd: mandrapañcamasaṃyuktā tṛtīyā yadi tantrikā


1.71ab: turīyā mandraṣaḍjena tantrikā cetsamanvitā 
1.71cd: tathā bhavenmadhyamelavīṇā pārśve tritantrikā
1.72ab: tisṛṇāṃ pārśvatantrīṇāṃ vakṣyetha svarayojanam 
1.72cd: ādyā ṭīpyabhidhā tāraṣaḍjatulyadhvanirbhavet
1.73ab: dvitīyā tantrikā jñeyā madhyapañcamasaṃmitā 
1.73cd: tṛtīyā madhyaṣaḍjena saṃmitā jhallikābhidhā
1.74ab: ityevaṃ madhyamelākhyavāditrasvarayojanam 
1.74cd: athāsyāḥ parvasaṃdeśaṃ vakṣye lakṣyaikasaṃmatam
1.75ab: meroḥ purastātparvāṇi ṣaḍasyāmapi vinyaset 
1.75cd: tantrīcatuṣṭaye caivaṃ pratyekaṃ ṣaṭsu parvasu
1.76ab: ye svarāḥ saṃprasūyante kramaśāstānpracakṣmahe 
1.76cd: ādyatantryānumandrākhyapañcamāñcitayā kramāt 
1.77ab: śuddhaśca dhaivataḥ śuddho niṣādaśca tataḥ param 
1.77cd: kaiśikyākhyaniṣādaśca kākalyākhyaniṣādakaḥ
1.78ab: ṣaḍjarṣabhau ca jāyante ṣaṭsu parvasu ṣaṭ kramāt 
1.78cd: tantryā dvitīyayā mandraṣaḍjagarjitayā punaḥ
1.79ab: śuddhaśca riṣabhaḥ śuddhagāṃdhārākhyaḥ svarastataḥ 
1.79cd: sādhāraṇākhyagāṃdhāro gāṃdhārontarasaṃjñakaḥ
1.80ab: śuddhamadhyamanāmā ca varālīmadhyamastataḥ 
1.80cd: kramādamī ṣaṭ svarāḥ syuḥ ṣaṭsu teṣveva parvasu 

1.81ab: mandrapañcamaśobhinyā tantryā cātha tṛtīyayā 
1.81cd: śudhaśca dhaivataḥ śuddhaniṣādaśca tataḥ param
1.82ab: kaiśikyākhyaniṣādaśca kākalyākhyaniṣādakaḥ 
1.82cd: ṣaḍjaḥ śuddharṣabhaśceti svarā ṣaṭsu ca parvasu
1.83ab tantryā turīyayā madhyaṣaḍjagarjitayā punaḥ
1.83cd: śuddhaśca rṣabhaḥ śuddhagāṃdhārākhyaḥ svarastataḥ 
1.84ab: sādhāraṇakhyagāṃdhāro gāṃdhārontarasaṃjñakaḥ 
1.84cd: śuddhamadhyamanāmā ca varālīmadhyamastataḥ
1.85ab: ete svarāḥ prajāyante ṣaṭsu teṣveva parvasu 
1.85cd: varālīmadhyamasyāgre trīṇi parvāṇi vinyaset
1.86ab: parvasu triṣu caiteṣu tantryā tāvatturīyayā 
1.86cd: krameṇa saṃprasūyante padhanīti trayaḥ svarāḥ
1.87ab: tadūrdhvaṃ sapta parvāṇi viniveśyāni teṣvatha 
1.87cd: ādyaṃ tu dīrghaparvaṃ syātpravāle tāraṣaḍjakam  
1.88ab: rigādiṣaṭsvarotpattyai hrasvaparvāṇi ṣaṭ punaḥ 
1.88cd: pīṭhe saṃveśanīyāni tadagre parva saptamam
1.89ab:: atitārākhyaṣaḍjasya sthitaye viniveśayet 
1.89cd: śuddharṣabhakaraṃ hrasvaṃ parva pīṭhe yadā bhavet
1.90ab:: tathā pravāle pīṭhaṃ ca vaiṇikairviniveśyatām 
1.90cd: meroḥ parastādyatparva saptamaṃ pañcamābhidham

1.91ab: anena saha jātāni parvāṇyekādaśa kramāt 
1.91cd: eteṣu tāraṣaḍjātitāraṣaḍjākhyaparvaṇī
1.92ab: dve parvaṇī pañcamayoścatvāri syurdhruvāṇi hi 
1.92cd: anyāni sapta parvāṇi tattadrāgānusārataḥ
1.93ab: utpādyotpādya veśyani sakalasvarasiddhaye 
1.93cd: asyāṃ dīrghāṇi parvāṇi daśa hrasvāni sapta ca
1.94ab: eṣaikarāgamelākhyavīṇaivaṃ sati jāyate 
1.94cd: pravāle dīrghaparvāṇi veśyāni dvādaśa kramāt
1.95ab: ekādaśa hrasvaparvāṇyatha pīṭhe niveśayet 
1.95cd: sarvasthāneṣu sakalasvarāṇāṃ siddhaye yadi
1.96ab: tatsarvarāgamelākhyavīṇaivaṃ sati jāyate 
1.96cd: na kaiśikīniṣadosyāmasti pīṭhasthaparvasu
1.97ab: vādayanti hi tatsthāne kākalīmeva vaiṇikāḥ 
1.97cd: pīṭhepi kecitkaiśikyāḥ parva hrasvaṃ prakurvate 
1.98ab: pīṭhe dvādaśa parvāṇi tena jātāni tanmate 
1.98cd: lakṣitaivaṃ madhyamelavīṇā bhedadvayānvitā
1.99ab: etasyāmapi vīṇāyāṃ svarāṇāmekaviṃśateḥ 
1.99cd: śuddhāyāmiva mandrādisthānanītiviniścayaḥ
1.100ab: prathamādiṣu tantrīṣu tadvadityeva niścayaḥ 
1.100cd: tantrīrādyānumandrākhyapañcamena samanvitā

1.101ab: madhyamelākhyavīṇāyāṃ tisraḥ sthānavibhājane 
1.101cd: varāstadraktilābhāya tāṃ nibadhnanti vaiṇikāḥ
1.102ab: mandraṣaḍjādikāsveva tantrikāsu tisṛṣvataḥ 
1.102cd: svarānsthānavibhāgena darśayāmyekaviṃśatim
1.103ab: tatra tantryāṃ dvitīyāyāṃ mandraṣaḍjo niveśyate 
1.103cd: tasyāṃ grāhyāḥ sarigamāścatvāro na padhādayaḥ
1.104ab: mandrapañcamanāmā yastṛtīyāyāṃ niveśitaḥ 
1.104cd: tasyāṃ padhanināmāno grāhyā na sarigādayaḥ
1.105ab: mandrasthānasvarāḥ sapta tadevaṃ saṃpradarśitāḥ 
1.105cd: madhyaṣaḍjasametāyāṃ turyatantryāmatha svarāḥ
1.106ab: sapta grāhyāḥ sarigamapadhanīti kramādamī 
1.106cd: madhyasthānagatā ete sapta saṃdarśitāḥ svarāḥ
1.107ab: pravālasthāntimasthūlaparvaprabhṛtiṣu svarāḥ 
1.107cd: grāhyāḥ ṣaḍjādayaḥ sapta pīṭhastahrasvaparvasu 
1.108ab: tārasthānagatā evaṃ svarāḥ sapta nidarśitāḥ 
1.108cd: ekaviṃśatirityuktāḥ svarāḥ sthānatraye sphuṭam
1.109ab: eteṣu mandraṣaḍjasya ye svarāḥ syuradhastanāḥ 
1.109cd: tenumandrābhidhasthānasvarā iti vinirṇayaḥ  109
1.110ab: yetitārasthaṣaḍjasya svarasyāgre vyavasthitāḥ 
1.110cd: tetitārasvarā jñeyā iti sarvaṃ samajjasam

1.111ab: atrāpi sthānagaṇane rāmo babhrāma tadyathā 
1.111cd: tantrīrādyānumandrākhyapañcamena yutā yadi
1.112ab: dvitīyā mandraṣaḍjena tantrikā saṃyutā yadi 
1.112cd: mandrapañcamasaṃyuktā tṛtīyā tantrikā yadi
1.113ab: turīyā mandraṣaḍjena tantrikā cetsamanvitā 
1.113cd: tadā bhavenmadhyamelavīṇetyetadasaṃgatam
1.114ab: divīyāyāṃ tantrikāyāṃ mandraṣaḍjo niveśitaḥ 
1.114cd: punaḥ kathaṃ turīyāyāṃ mandraṣaḍjo niveśyate
1.115ab: uccoccataranādinyaścatasraḥ khalu tantrikāḥ 
1.115cd: dvitīyaturyayostāsu dvayostantrikayorapi 
1.116ab: mandraṣaḍjābhidhasyaikasvarasya viniveśanam 
1.116cd: ayuktamiti naitatkiṃ paśupālopi budhyate
1.117ab: tasmādasmābhiruktena vartmanaiva vicakṣaṇaiḥ 
1.117cd: jñātavyaṃ madhyamelāyāṃ tantrīṣu svarayojanam
1.118ab: sthānatrayasvarāścoktavartmanā tvekaviṃśatiḥ 
1.118cd: ekaviṃśatisaṃkhyākasvareṣveteṣu vādakaiḥ
1.119ab: gāyakaiśca caturdaṇḍyāṃ grāhyāḥ saptadaśaiva tu 
1.119cd: tadā hi vādakāḥ sapta madhyasthānagatānsvarān
1.120ab: tārasthānagatānsapta ṣaḍjamapyatitāragam 
1.120cd: dhanī ca mandrasthānasthāvevaṃ saptadaśa svarān

1.121ab: samādāya caturdaṇḍīvādanaṃ kurvatekhilāḥ 
1.121cd: ayaṃ ca sāraṇīmārgo vaiṇikaiḥ parikalpitaḥ
1.122ab: madhyasthānasthayordhanyormadhye tvanyataraḥ svaraḥ 
1.122cd: gṛhyate sāraṇīmārge caturdaṇḍīprasiddhaye
1.123ab: prāyaśastena saṃjātāḥ ṣoḍaśaiva svarāḥ khalu tathāpi
1.123cd: mandrasthānasthadhanyākhyasvarayordvayoḥ 
1.124ab: kvacitkvacidupādānātsvarāḥ saptadaśeritāḥ 
1.124cd: gāyakāstu svarānsapta mandrasthānasamudbhavān
1.125ab: madhyasthānasvarānsapta tāraṣaḍjaṃ tathā param 
1.125cd: dhanī caivānumandrasthāvevaṃ saptadaśa svarān
1.126ab: samādāya caturdaṇḍīgānaṃ sarvepi kurvate 
1.126cd: atrāpi cānumandrasthadhanyākhyasvarayordvayoḥ
1.127ab: sāraṇīmārgasaṃbandhī svaronyatara īritaḥ 
1.127cd: kvācitkatāmabhipretya svarāḥ saptadaśeritāḥ
1.128ab: eteṣāmagrato ye syuḥ svarā ye cāpyadhastanāḥ 
1.128cd: kvacitgītaprabandhādau dṛśyante te svarāḥ khalu
1.129ab: tatpunaḥ saṃpradāyajñaistānappādyairanādṛtam 
1.129cd: yadyevaṃ madhyatārākhyasthānagaireva tu svaraiḥ
1.130ab: nirvāhaḥ syāccaturdaṇḍyāṃ mandrasthānaṃ vṛthā bhavet 
1.130cd: ityāśaṅkayaiva mandrākhyasthānasāphalyasiddhaye

1.131ab: pakkasāraṇimārgoyaṃ vaiṇikaiḥ parigṛhyate 
1.131cd: pakkasāraṇimārgastu lakṣyatāmiti cecchṛṇu
1.132ab: śuddhamelākhyavīṇāyāṃ pakkasāraṇivartmani 
1.132cd: ye gṛhyante vikalpena tānsvaranabhidadhmahe
1.133ab: mandrasthānajuṣāṃ saptasvarāṇāṃ gaṇanāvidhau 
1.133cd: ādyatantryā grahītavyāḥ svarāḥ sarigamābhidhādh 
1.134ab: catvāra eva ṣaḍjādyāḥ pañcamādirna gṛhyate 
1.134cd: pakkasāraṇimārge tu tayā tantryādyayā punaḥ
1.135ab: vikalpena grahītavyaḥ pañcamaḥ śuddhadhaivataḥ 
1.135cd: atha dvitīyayā mandrapañcamasvarayuktayā
1.136ab: grāhyāḥ padhanināmānaḥ svarā ca sarigādayaḥ 
1.136cd: pakkasāraṇimārge tu tayā tantryā dvitīyayā
1.137ab: upādeyā vikalpena madhyasthānasamudbhavāḥ 
1.137cd: ṣaḍjaḥ śuddharṣabhaścaiva śuddhagāṃdhāra ityapi
1.138ab: tantryā tṛtīyayā cātha madhyaṣaḍjena yuktayā 
1.138cd: madhyasthānasvarāṇāṃ tu gaṇane sarigābhidhāḥ
1.139ab: traya eva svarā grāhyā na punarmadhyamādayaḥ 
1.139cd: pakkasāraṇimārge tu tayā tantryā tṛtīyayā
1.140ab: śuddhamadhyamasaṃjñaśca varālīmadhyamastathā 
1.140cd: pañcamaśceti saṃgrāhyā vikalpena trayaḥ svarāḥ

1.141ab: madhyasthānasamudbhūtā ityasmābhirviniścitam 
1.141cd: śuddhamelākhyavīṇāyāṃ pakkasāraṇivartmani
1.142ab: nirvāhakāścaturdaṇḍyāḥ svarāḥ pañcadaśaiva tu 
1.142cd: anumandrastayordhanyoḥ sthāne syānmadhyaṣaḍjakaḥ
1.143ab: ityevaṃ śuddhamelāyāṃ pakkasāraṇivādane 
1.143cd: ye gṛhyante vikalpena svarāste saṃpradarśitāḥ
1.144ab: athāto madhyamelākhyavīṇāyāmabhidadhmahe 
1.144cd: vādane pakkasāraṇyā ye svarāstānvikalpitān
1.145ab: mandrasthānajuṣāṃ saptasvarāṇāṃ gaṇanāvidhau 
1.145cd: ādyatantrikayā grāhyāḥ svarāḥ sarigamābhidhāḥ
1.146ab: catvāra eva na punaḥ pañcamādyāstadudbhavāḥ 
1.146cd: pakkasāraṇimārge tu te gṛhyante vikalpitāḥ
1.147ab: mandrapañcamaśobhinyā tantryā cātha dvitīyayā 
1.147cd: padhanīti svarā grāhyāstrayo na sarigādayaḥ
1.148ab: pakkasāraṇimārge tu te gṛhyante vikalpitāḥ 
1.148cd: tataśca madhyamelāyāṃ pakkasāraṇivartmani
1.149ab: grāhyā mandrasvarāḥ sapta sapta madhyasvarāstathā 
1.149cd: taraṣaḍjonumandrasthau dhanī saptadaśa svarāḥ
1.150ab: gṛhyante pakkasāraṇyāṃ gāne daṇḍyāmiva sphuṭam 
1.150cd: karṇāṭāndhraturuṣkādipadagāneṣu saṃgraham


1.151ab: tārasthānarigādīnāṃ kurvate khalu gāyakāḥ 
1.151cd: gāne ca vādane caiva svarāṇāmekaviṃśateḥ
1.152ab: viniyogaprakārastu vivicya paridarśitaḥ 
1.152cd: lakṣitaivaṃ madhyamelavīṇā lakṣyānusārataḥ
1.153ab: tatonu raghunāthendramelavīṇā nirūpyate 
1.153cd: tallakṣaṇaṃ tu saṃgītasudhānidhiriti śrute
1.154ab: cevvayācyutabhūpālaraghunāthanṛpāṅkite 
1.154cd: asmattātakṛte granthe proktaṃ ślokāld{ṃ likhāmi tān

" pūrvoktavīṇādvaya eva madhyamelākhyavīṇā khalu yā ca tasyām 
tantrīsametaśrutipañcamāṃ ca tathaiva mandrasthitapañcamāṃ ca 

tadādyatantrīmapi pañcamenānumandrapūrveṇa virājamānām 
vidhāya tisropi samānanādāstantrīḥ sahādhastanamadhyamena 

ādyaṃ svaraṃ pañcamameva kṛtvā vādyeta vīṇā yadi vaiṇikena 
eṣācyutaśrīraghunāthabhūpamelākhyavīṇā kathitā tṛtīyā "

1.155ab: ādyaṃ svaraṃ pañcamamityasyārthaḥ kathyate mayā 
1.155cd: madhyamelākhyavīṇāsthaṃ madhyaṣaḍjābhidhaṃ svaram 
1.156ab: ādyaṃ kevalasāriṇyā jātaṃ kṛtvātha pañcamam 
1.156cd: vādayeta tathā madhyamelavīṇāsthamadhyamaḥ
1.157ab: raghunāthendravīṇāyāṃ ṣaḍjaḥ saṃpadyate tataḥ 
1.157cd: tathāpi vādanaṃ kuryurvīṇāyāṃ vaiṇikā iti 
1.158ab: yatsarvarāgamelaikarāgameleti ceritam 
1.158cd: dvaividhyaṃ madhyamelāyāmasyāmapi tadūhyatām
1.159ab: tadevaṃ raghunāthendramelavīṇā nirūpitā 
1.159cd: evaṃ trividhavīṇānāṃ svarūpaṃ ca nirūpitam
1.160ab: athāsmatkalpitaṃ vīṇādvayaṃ saṃdarśayāmahe 
1.160cd: nirūpitāyāṃ vīṇāyāmupari dve prasārayet
1.161ab: tantrike pittalamayī tvādyā lohamayī parā 
1.161cd: ādyāyāṃ tantrikāyāṃ tu mandraṣaḍjaṃ prayojayet
1.162ab: tasyāṃ sariganāmānaḥ saṃgṛhyante trayaḥ svarāḥ 
1.162cd: tantrikāyāṃ dvitīyasyāṃ yojayenmandramadhyamam
1.163ab: tantrīriyaṃ dvitīyaiva śiṣṭaistristhānaparvabhiḥ 
1.163cd: yojanīyā bhavenmandravarālīmadhyamādibhiḥ
1.164ab: eṣā dvitantrikā vīṇā veṅkaṭādhvarikalpitā 
1.164cd: ekatantryākhyavīṇāyāṃ yādṛśaṃ pūrvamīritam
1.165ab: parimāṇaṃ pravālasya tādṛśaṃ cātra kīrtitam 
1.165cd: pūrvavacchrutitantrīṣu svarasaṃyojanādikam
1.166ab: asyameva dvitantryākhyavīṇāyāmuparisthayoḥ 
1.166cd: tantryoḥ prathamatantryāṃ hi mandraṣaḍjo niveśitaḥ
1.167ab: tasyāṃ sarigamābhikhyāñśṛṇuyāma catuḥsvarān 
1.167cd: tantrikāyāṃ dvitīyasyāṃ yojayenmandrapañcamam
1.168ab: draṣṭavyamavaśiṣṭaṃ tu pūrvavatsarvamatra ca 
1.168cd: dvitantrikā ca vīṇaivaṃ veṅkaṭādhvarikalpitā
1.169ab: tadevamekatantryekā dvitantryau dve tataḥ param 
1.169cd: śuddhamelāhvayaikātha madhyamelābhidhā parā 
1.170ab: tṛtīyā raghunāthendramelākhyā parikīrtitā 
1.170cd: āhatya ṣaḍvidhā vīṇā jātā sāmanyataḥ punaḥ

1.171ab: tatsarvarāgamelaikarāgamelatvabhedataḥ 
1.171cd: pratyekaṃ dvividhā tasmādvīṇā dvādaśa kīrtitāḥ
1.172ab: ekatantrīdvitantryādivyavahārastvasau punaḥ 
1.172cd: ūrdhvatantrīrapekṣyaiva na tisraḥ śrutitantrikāḥ
1.173ab: dvādaśeti kathaṃ bhedāḥ sphuṭaṃ nirdhāryate tvayā 
1.173cd: śuddhamelāmadhyamelāraghunāthendramelakāḥ
1.174ab: iti vīṇātrayepyasminmandrapañcamasaṃgatāḥ 
1.174cd: tantrikāḥ santi yāstisrastāsu madhyasthamadhyamām
1.175ab: niveśya vīṇātritayaṃ śakyaṃ kalpayituṃ punaḥ 
1.175cd: tisṛṇāmapi vīṇānaṃ bhavedbhedatrayaṃ punaḥ
1.176ab: sarvarāgaikarāgatvabhedasyaivātha yojane 
1.176cd: ṣaḍ vīṇāḥ sākametābhirbhavantyaṣd tādaśeti cet 
1.177ab: satyamevaṃ bhavantyetāḥ ṣaḍ vīṇāḥ syurna raktidāḥ 
1.177cd: tato vīṇā dvādaśaivetyasmākaṃ jayadundubhiḥ
1.178ab: dvādaśasvapi vīṇāsu bhidyante yāḥ khalūpari 
1.178cd: tantrikāstāsu sarvāsu catuḥśrutikatāṃ gatāḥ
1.179ab: niveśyante svarāḥ ṣaḍjaśuddhamadhyamapañcamāḥ 
1.179cd: nāpare saṃbhavantyarhā viniveśayituṃ svarāḥ 
1.179ef: tathātve naiva labhyeta sthānatritayasaṃbhavaḥ

iti śrīmadadvaitavidyācāryasāgnicityasarvatomukhātirātrasāgnicityāptavājapeyayājigovindadīkṣitanāgamāmbikāvaradvitīyanandanasya sāgnicityasarvakratuyāji
-yajñanārāyaṇadīkṣitāvyavahitānujasyācyutavijayarāghavabhūpālapreritasya veṅkaṭeśvaradīkṣitasya kṛtau caturdaṇdīprakāśikāyāmādyaṃ 


vīṇāprakaraṇaṃ saṃpūrṇam  

 dvitīyaṃ śrutiprakaraṇam

2.1ab: ādyaprakaraṇe vīṇāṃ saprapañcaṃ nirūpitā 
2.1cd: tattantrīṣu nirūpyante śrutayotha vibhāgaśaḥ 
2.2ab: śrutirnāma bhavennādaviśeṣaḥ svarakāraṇam 
2.2cd: nanu nāsti svaraśrutyorbhedo nādaikarūpayoḥ
2.3ab: vidyate pariṇāmatvapariṇāmitvasaṃbhavaḥ 
2.3cd: asti bhedastayoryadvatsvarṇaṭaṅkakirīṭayoḥ
2.4ab: dvāviṃśatiriti proktāḥ śrutayo bharatādibhiḥ 
2.4cd: tāśca vīṇāprasiddeṣu suspaṣṭaṃ vibhajāmahe
2.5ab: svareṣu śuddhavikṛtabhedābhyāṃ dvādaśātmasu 
2.5cd: tathā hi śuddhariṣabhe śrutayastisra īritāḥ
2.6ab: tatopi śuddhagāṃdhāre śrutī dve samudāhṛte 
2.6cd: catasraḥ śrutayaḥ śuddhamadhyame samudāhṛtāḥ
2.7ab: syātsādhāraṇagāṃdhārastasyādyāṃ śrutimāśritaḥ 
2.7cd: tasyaiva samupādāya dvitīyakatṛtīyake
2.8ab: śrutau dviśrutikaḥ prokto gāṃdhārontaranāmakaḥ 
2.8cd: datvā sādhāraṇākhyāya gāṃdhārāyādimāṃ śrutim  
2.9ab: dvitīyāṃ ca tṛtīyāṃ cāntaragāṃdharasaṃjñine 
2.9cd: tatraikaśrutiko jāto madhyamoyaṃ catuḥśrutiḥ 
2.10ab: catasraḥ śrutayaḥ proktāḥ pañcame gītavedibhiḥ 
2.10cd: ādāyādyāṃ dvitīyāṃ ca tṛtīyāmapi tacchrutim 

2.11ab: varālīmadhyamaḥ proktaḥ śrutitrayasamanvitaḥ 
2.11cd: varalīmadhyamāya triśrutirdatvā tu pañcamaḥ
2.12ab: śrutyaikayā yuto jāto bhavannapi catuḥśrutiḥ 
2.12cd: tisraḥ saṃgītikaiḥ proktāḥ śrutayaḥ śuddhadhaivate
2.13ab: svare śuddhaniṣādākhye dve śrutī samudāhṛte 
2.13cd: catasraḥ śrutayaḥ ṣaḍje tasyādāyādimāṃ śrutim
2.14ab: kaiśikyākhyaniṣādoyamekaśrutirudāhṛtaḥ 
2.14cd: dvitīyakatṛtīyābhyaṃ tacchrutibhyāṃ samanvitaḥ
2.15ab: kākalyākhyaniṣādoyaṃ dviśrutiḥ kathyate budhaiḥ 
2.15cd: tatkaiśikaniṣādāya śrutimekāṃ śrutidvayīm
2.16ab: kākalyai ca pradāyāste ṣaḍja ekaśrutiḥ svayam 
2.16cd: dvāviṃśatirvibhajyaivaṃ śrutayo darśitā mayā
2.17ab: tā etāḥ śrutivīṇāyāṃ prakāśante pṛthaktayā 
2.17cd: śrutivīṇāprakārastu varṇyatāmiti cettathā
2.18ab: madhyamelākhyavīṇāyāṃ tatsvarūpaṃ nirūpyate 
2.18cd: vihāya śudhamelākhyāṃ vīṇāṃ kimiti kathyate
2.19ab: madhyamelākhyavīṇāyāṃ śrutivīṇeti tacchṛṇu 
2.19cd: śuddhamelākhyavīṇāyāṃ śrutivīṇānirūpaṇam
2.20ab: mandrasthānetha vā madhye tārasthānetha vā bhavet 
2.20cd: na tāvanmandrake sthāne śrutivīṇānirūpaṇam

2.21ab: yujyate tatra sakalasvarāṇāmapyasaṃbhavāt 
2.21cd: na hyekatantryupārūḍhā dṛśyante dvādaśa svarāḥ
2.22ab: śuddhamelākhyavīṇāyāṃ mandrasthāneta eva hi 
2.22cd: madhyasthānepi yuktaṃ na śrutivīṇānirūpaṇam
2.23ab: tārasthāne tvekatantryārūḍhāḥ syurdvādaśa svarāḥ 
2.23cd: tathāpi parvaṇāṃ tatra kṣetrasaṃkocataḥ punaḥ 
2.24ab: nāvakāśosti tanmadhye śrutiyojakaparvaṇām 2.24cd:
2.24cd: tadevaṃ śuddhamelāyāṃ śrutivīṇātidurghaṭā 
2.25ab: tathaiva raghunathendravīṇāyāmapi durghaṭā 
2.25cd: paraṃ tu madhyamelākhyavīṇāyāṃ sugamā bhavet
2.26ab: śrutivīṇā tatosmābhistasyāmeva pradarśyate 
2.26cd: madhyamelākhyavīṇāyāṃ madhyasthānasthaparvasu
2.27ab: dvādaśasvapi caiteṣu śrutivyañjakaparvaṇām 
2.27cd: viniveśakramaṃ brūmaḥ śrutibhedaikabodhakam
2.28ab: merūpakaṇṭhagaṃ śuddharṣabhakṣetrāntaraṃ tridhā 
2.28cd: vibhajyarṣabhaparvādau dṛśyamānaṃ vināntare
2.29ab: parvadvayaniveśe syustisropi śrutayaḥ sphuṭāḥ 
2.29cd: śuddharṣabhe tathā śuddhagāṃdhārakṣetrakaṃ dvidhā 
2.30ab: vibhajyātha yathāvasthaṃ parvaṃ gāṃdhārabhāsakam 
2.30cd: vyapekṣya madhye parvaikaṃ yadā pariniveśyata

2.31ab: gāṃdhārasya tadānīṃ syācchrutidvayamatisphuṭam 
2.31cd: madhyamasya svarasyoktāścatasraḥ śrutayaḥ sphuṭāḥ
2.32ab: tatra sādāraṇe spaṣṭā gāṃdhāre śrutirekikā 
2.32cd: antarākhyānagāṃdhārakṣetraṃ dvedhā vibhajya tu
2.33ab: ekasya parvaṇo madhye tayoryadi niveśanam 
2.33cd: jāyatentaragāṃdhāre śrutidvayamatisphuṭam
2.34ab: madhyame śrutireketi spaṣṭaṃ śruticatuṣṭayam 
2.34cd: catuḥśrutiḥ pañcamosya śrutitrayamupāśritaḥ
2.35ab: varālīmadhyamaḥ pūrvamākhyātaṃ khalu tadyathā 
2.35cd: varālīmadhyamaṃ tredhā vibhajyātha yathāsthitam
2.36ab: varālīmadhyamaṃ parva vyapekṣya tu tadantare 
2.36cd: parvadvayaniveśe syācchrutidvayamatisphuṭam
2.37ab: śrutirekā sphuṭā svasminmilitvā tena pañcame 
2.37cd: catasraḥ śrutayaḥ spaṣṭā dhaivatastriśrutiryathā
2.38ab: vibhājya trividhaṃ śuddhadhaivatakṣetramapyatha 
2.38cd: dṛggocarībhavacchuddhadhaivatadyoti parva tat
2.39ab: dvitvā parvadvayanyāse śrutirtrayamatisphuṭam 
2.39cd: kṣetraṃ śuddhaniṣādasya vibhajya dvividhaṃ tathā
2.40ab: dṛṣṭaṃ śuddhaniṣādasya parva hitvā tadantare 
2.40cd: yadyevaṃ parva tarhi syācchrutidvayamatisphuṭam

2.41ab: catasraḥ śrutayaḥ ṣaḍje prāguktāḥ khalu tadyathā 
2.41cd: kaiśikyākhyaniṣāde hi tasyaikā dṛśyate śrutiḥ
2.42ab: kākalyākhyaniṣādaṃ tu dvedhākṛtya tadantare 
2.42cd: jāyate parvavinyāse spaṣṭaṃ tasya śrutidvayam
2.43ab: svasyaikā śrutirāhatya ṣaḍje śruticatuṣṭayam 
2.43cd: ityevaṃ madhyamelāyāṃ śrutivīṇāprakārataḥ
2.44ab: dvāviṃśatiśrutīnāṃ ca vibhāgakrama īritaḥ 
2.44cd: nanvādyaṃ ṣaḍjamutsṛjya riṣabhāditayā tvayā
2.45ab: kimartaṃ śrutivīṇārthaṃ parvanyāsaḥ pradarśitaḥ 
2.45cd: ucyate nāsti ṣaḍjasya parva yasmādayaṃ punaḥ
2.46ab: jātaḥ kevalasāraṇyā parvasparśanamantarā 
2.46cd: na śakyāḥ śrutayo boddhuṃ svare parvavinākṛte
2.47ab: jñeyāstāḥ khalu parvāntaḥ śrutiparvaniveśanāt 
2.47cd: tasmādādyamapi tyaktvā ṣaḍjaṃ parvavivarjitam
2.48ab: riṣabhāditayā proktaṃ śrutiparvaniveśanam 
2.48cd: yadi ṣaḍjādimatvena śrutivīṇāpradarśanam
2.49ab: apekṣitaṃ syātkasyāpi tadupāyaḥ prakāśyate 
2.49cd: madhyamelākhyavīṇāyāṃ śrutivīṇāprakāśanam
2.50ab: kartuṃ ṣaḍjādimatvena brahmaṇāpi na śakyate 
2.50cd: na hyekatantryupārūḍhāḥ svarā dvādaśa mandrake

2.51ab: sthāne syurmadhyamelāyāṃ tārasthāne tu yadyapi 
2.51cd: santyekatantryupārūḍhāḥ svarāḥ sarvepi kiṃ punaḥ
2.52ab: tatratyaparvaṇāṃ tāvatkṣetrasaṃkocataḥ punaḥ 
2.52cd: nāvakāśosti tanmadhye śrutijñāpakaparvaṇām
2.53ab: riṣabhāditayā tasmāddīrgheṣu dvādaśasvapi 
2.53cd: parvasu śrutivīṇeyaṃ veṅkaṭādhvariṇeritā
2.54ab: tataḥ ṣaḍjādimatvena śrutivīṇāprakāśanam 
2.54cd: śuddhamelākhyavīṇāyāṃ tārasthāne kathaṃcana
2.55ab: tāraṣaḍjādimatvena tadādyaśrutiśālinam 
2.55cd: ārabhya kaiśikīsaṃjñaniṣādaṃ dvādaśasvapi
2.56ab: svareṣu pūrvamityeva śrutiparvāṇi vinyaset 
2.56cd: atrāpi kṣetrasaṃkocānmahyametanna rocate
2.57ab: bhāsate śrutirityādi svarālītripuṭādiṣu 
2.57cd: ahameva śrutirvedetyāha gopālanāyakaḥ 
2.58ab: adyaprabhṛti tāḥ sarve śrutīrjānantu paṇditāḥ 

iti śrīmadadvaitavidyācāryasāgnicityasarvatomukhātirātrasāgnicityāptavājapeyayājigovindadīkṣitanāgamāmbikāvaradvitīyanandanasya 
sāgnicityasarvakratuyājiyajñanārāyaṇadīkṣitāvyavahitānujasyācyutavijayarāghavabhūpālapreritasya 
veṅkaṭeśvaradīkṣitasya kṛtau caturdaṇdīprakāśikāyāṃ dvitīyaṃ śrutiprakaraṇaṃ saṃpūrṇam 

 tṛtīyaṃ svaraprakaraṇam


3.1.ab:dvitīyasminprakaraṇe śrutayaḥ samudāritāḥ 
3.1cd: athedānīṃ nirūpyante svarāḥ śrutisamudbhavāḥ
3.2ab: tatra śuddhasvarāḥ sapta mukhārīmātrabhāsakāḥ 
3.2cd: catuścatuścatuścaiva ṣaḍjamadhyamapañcamāḥ
3.3ab: dve dve niṣādagāṃdhārau tristrī riṣabhadhaivatau 
3.3cd: ityevaṃ bharataślokasaṃkhyātaśrutiśālinaḥ
3.4ab: vikṛtāstu svarāḥ pañcetyasmābhiravadhāryate 
3.4cd: ratnākare tu niḥśaṅko vikṛtāndvādaśa svarān
3.5ab: abravītkecana punaḥ saptāhurvikṛtasvarān 
3.5cd: sarvametatsamālocya lakṣyamārgānusārataḥ
3.6ab: svarāḥ pañcaiva vikṛtā iti rāddhāntitaṃ mayā 
3.6cd: tāṃśca pañca svarānsamyagvivicya vyāharāmahe
3.7ab: sādhāraṇaśca gāṃdhāro gāṃdhāraścāntarābhidhaḥ 
3.7cd: dvau tau ca madhyamakṣetrasaṃbhūtau vikṛtasvarau
3.8ab: varālīmadhyamaścaikaḥ pañcamakṣetrasaṃbhavaḥ 
3.8cd: ṣaḍjakṣetrasamudbhūtau kaiśikīkākalīsvarau
3.9ab: evamete svarāḥ pañca vikṛtā iti nirṇayaḥ 
3.9cd: āhatya śuddhavikṛtāḥ svarā dvādaśa kīrtitāḥ
3.10ab: svareṣu dvādaśasveṣu keṣāmapyekarūpatā 
3.10cd: dvairūpyamapi keṣāṃcitkeṣāṃcittu trirūpatā

3.11ab: tathā hi śuddhariṣabhaśuddhadhaivatayoḥ punaḥ 
3.11cd: tritriśrutyekabhāvena sarvadāpyekarūpatā
3.12ab: yadā tu śuddhagāṃdhāro gāṃdhāratvaṃ prapadyate 
3.12cd: tadā dviśrutiko jñeyo mukhārīrāgake yathā
3.13ab: yadā sa eva jāyeta riṣabhastu tadā punaḥ 
3.13cd: pañcaśrutiriti jñeyaḥ śrīrāgotra nidarśanam
3.14ab: evaṃ śuddhaniṣādasya niṣādatvaṃ yadā bhavet 
3.14cd: tadā dviśrutikatvaṃ syānmukhāryatra nidarśanam
3.15ab: sa eva yadi jāyeta dhaivatastu tadā punaḥ 
3.15cd: pañcaśrutiriti jñeyaḥ śaṃkarābharaṇe yathā
3.16ab: tadevaṃ śuddhagāṃdhāraniṣādau dvau nirūpiṇau 
3.16cd: sādhāraṇākhyagāṃdhāraḥ śuddharṣabhayuto yadi
3.17ab: tadā triśrutiko jñeyo bhūpālotra nidarśanam 
3.17cd: tatraiva pañcaśrutinā riṣabheṇānvayo yadi
3.18ab: tadaikaśrutitā jñeyā śrīrāgotra nidarśanam 
3.18cd: yadā riṣabhasaṃjñoyaṃ tadā ṣaṭśrutiko bhavet
3.19ab: atrodāharaṇaṃ nāṭa evamasya trirūpatā 
3.19cd: kaiśikyākhyaniṣādasya śuddhadhaivatasaṃgame
3.20ab: triśrutitvamiti jñeyaṃ bhairavyatra nidarśanam 
3.20cd: tasyaiva pañcaśrutikadhaivatenānvayo yadi

3.21ab: tadaikaśrutikatvaṃ syācchrīrāgotra nidarśanam 
3.21cd: sa eva dhaivataścetsyātṣaṭśrutirnāṭake yathā
3.22ab: iti sādhāraṇākhyāno gāṃdhāraḥ kaiśikābhidhaḥ 
3.22cd: niṣādaścetyubhāvetau tritrirūpāviti sthitiḥ
3.23ab: gāṃdhārasyāntarākhyasya yadā śuddharṣabhānvayaḥ 
3.23cd: tadā pañcaśrutitvaṃ syādrāge gaulādike yathā
3.24ab: tasyaiva pañcaśrutikariṣabheṇānvayo yadā 
3.24cd: tadā triśrutikatvaṃ syācchaṃkarābharaṇe yathā
3.25ab: sa eva dviśrutirjñeyaḥ ṣaṭśrutyṛṣabhasaṃgame 
3.25cd: yathā nāṭābhidhe rāga iti tasya trirūpatā
3.26ab: kākalyākhyaniṣādasya śuddhadhaivatasaṃgame 
3.26cd: pañcaśrutikatā jñeyā yathā gaulādike punaḥ 
3.27ab: sa eva pañcaśrutikadhaivatenānvito yadi 
3.27cd: tadā triśrutiko jñeyaḥ śaṃkarabharaṇe yathā 
3.28ab: tasyaiva dhaivatena syādyadi ṣaṭśrutinānvayaḥ 
3.28cd: tadā dviśrutikatvaṃ syādrāge nāṭābhidhe yathā
3.29ab: ityantarākhyagāṃdhārakākalyākhyaniṣādayoḥ 
3.29cd: pratyekaṃ tritrirūpatvamasmābhirūpavarṇitam
3.30ab: yadā tu madhyamaḥ śuddhaḥ śuddhagāṃdhārasaṃgataḥ 
3.30cd: tadā catuḥśrutirjñeyo mukhāryatra nidarśanam

3.31ab: sādhāraṇākhyagāṃdhārasaṃyuktaścetsa eva hi
3.31cd: tadā triśrutiko jñeyo rāge śrīrāgake yathā
3.32ab: sa evāntaragāṃdhārayoge tvekaśrutirbhavet 
3.32cd: gaulādiṣu yathā rāgeṣvityetasya trirūpatā
3.33ab: evaṃ ṣaḍjasya śuddhena niṣādena sahānvaye 
3.33cd: catuḥśrutikatā jñeyā mukhāryatra nidarśanam
3.34ab: sa eva kaiśikīnāmaniṣādenānvito yadi 
3.34cd: tadā triśrutirityatra śrīrāgaḥ syānnidarśanam
3.35ab: tasyaiva kākalīnāmnā niṣādenānvayo yadi 
3.35cd: tadaikaśrutikatvaṃ syādrāge gaulādike yathā
3.36ab: ityuktaṃ tritrirūpatvaṃ śuddhamadhyamaṣaḍjayoḥ 
3.36cd: varālīmadhyamasyātha śuddhagāṃdhārasaṃgame
3.37ab: saptaśrutitvamityarthe varālyeva nidarśanam 
3.37cd: tasya sādhāraṇākhyena gāṃdhāreṇa yadānvayaḥ
3.38ab: tadā ṣaṭśrutitā pantuvarālyādiṣu dṛśyate 
3.38cd: sa evāntaragāṃdhārasaṃbandhī cecchatuḥśrutiḥ
3.39ab: atrodāharaṇaṃ rāgaḥ śuddharāmakriyābhidhaḥ 
3.39cd: varālīmadhyamasyaivaṃ trairūpyamupapāditam
3.40ab: yadā tu pañcamaḥ śuddhamadhyamena samanvitaḥ 
3.40cd: tadā catuḥśrutirjñeyo mukhāryatra nidarśanam

3.41ab: sa evaikaśrutiryukto varālīmadhyamena cet 
3.41cd: iti dvairūpyamasmābhiḥ pañcamasya prakalpitam
3.42ab: tadevaṃ śuddhariṣabhaśuddhadhaivatayoḥ pṛthak 
3.42cd: ekaikarūpatā śuddhagāṃdhārakaniṣādayoḥ
3.43ab: tathaiva pañcamasyāpi dvairūpyaṃ pṛthagīritam 
3.43cd: sādhāraṇākhyagāṃdhārakaiśikyākhyaniṣādayoḥ 
3.44ab: antarābhidhagāṃdhārakākalyākhyaniṣādayoḥ 
3.44cd: madhyamasyāpi ṣaḍjasya varālīmadhyamasya ca
3.45ab: pratyekaṃ tritrirūpatvamasmābhirūpavarṇitam 
3.45cd: nanvetadekarūpādivarṇane kiṃ phalaṃ tava
3.46ab: catuścaturitiślokaparyālocanayā yataḥ 
3.46cd: mukhārimelamātrasthāḥ śuddhāḥ sarve svarāḥ sthitāḥ
3.47ab: na tu tadvyatiriktānāṃ melānāmekasaptatau 
3.47cd: pratimelaṃ ca niyatāḥ saptasvaragatā api
3.48ab: asmābhiḥ kalpayiṣyante melāścāgre dvisaptatiḥ 
3.48cd: tataḥ sakalamelasthasarvasvarajuṣāmapi
3.49ab: dvāviṃśatiśrutīnāṃ ca vibhāgāya mayā kṛtam 
3.49cd: aikarūpyadvirūpatvatrirūpatvanirūpaṇam
3.50ab: nanvāstāmaikarūpyādivarṇanasya prayojanam 
3.50cd: ṣāḍavauḍuvarāgeṣu varjyante ye svarāḥ punaḥ

3.51ab: tadāśrayaśrutīnāṃ kiṃ tyāgaḥ kiṃ vottarānvayaḥ 
3.51cd: atredamuttaraṃ brūmo varjanīyasvarāśrayāḥ
3.52ab: śrutayo naiva varjyante na ca yāntyuttarasvarān 
3.52cd: kiṃ tu varjyasvareṣvevānvadhastiṣṭhanti tāḥ punaḥ 
3.53ab: saṃbhavantyupayoginyaḥ śrutīnāṃ gaṇanāmake 
3.53cd: pratimelaṃ ca yatsaptaniyatasvarasiddhaye 
3.54ab: dvāviṃśatiśrutīnāmapyavaśyaṃ bhāva iṣyate 
3.54cd: yadyevaṃ ṣāḍavatvādivyavasthā naiva saṃbhavet
3.55ab: tadā sarvepi rāgāḥ syuḥ saṃpūrṇā eva kevalam 
3.55cd: atra saṃgītaśāstrārtharahasyamidamucyate
3.56ab: vīṇāvādanagānādisamaye varjitānsvarān 
3.56cd: samutplutya samutplutya vādayantyeva vādakāḥ
3.57ab: gāyanti gāyakāścātho iti vādivyavasthitiḥ 
3.57cd: sarvadā ṣāḍave tyājyasvarāṇāṃ parivarjane
3.58ab: taduttarasvarāṇāṃ tu jananaṃ naiva saṃbhavet 
3.58cd: pūrvapūrvasvarābhāve kathaṃ kāryaḥ samudbhavaḥ
3.59ab: svaraṇāṃ ghaṭate tāvaduttarottarabhāvinām 
3.59cd: evaṃ nirūpitāḥ śuddhā vikṛtāśca svarāḥ sphud tam 
3.60ab: atha svarasamūhātmagrāmalakṣaṇamucyate 
3.60cd: grāmavad grāma ityevamupacāro vivakṣitaḥ



3.61ab: yathā janasamūhasya loke grāma iti prathā 
3.61cd: tathā svarasamūhotra grāma ityupacaryate
3.62ab: kevalasvarabṛndasya grāmatve kathite sati 
3.62cd: gāmānayetyādivākyeṣvativyāptirbhavedataḥ
3.63ab: mūrcchanāśuddhakūṭākhyatānādyāśraya ityapi 
3.63cd: deyaṃ svarasamūhasya viśeṣaṇamiti sthitiḥ
3.64ab: sa ca grāmastridhā tatra syātṣaḍjagrāma ādimaḥ 
3.64cd: madhyamagrāmanāmātha gāṃdhāragrāmasaṃjñakaḥ  
3.65ab: trayaṇāmapi ceteṣāṃ kramāllakṣaṇamucyate 
3.65cd: ṣaḍjagrāmaḥ pañcame svacaturthaśrutisaṃsthite
3.66ab: svopāntyaśrutisaṃsthesminmadhyamagrāma iṣyate 
3.66cd: rimayoḥ śrutimekaikāṃ gāṃdhāraścetsamāśritaḥ
3.67ab: paśrutiṃ dho niṣādastu dhaśrutiṃ saśrutiṃ śritaḥ 
3.67cd: gāṃdhāragrāmamācaṣṭe tadā taṃ nārado muniḥ
3.68ab: grāmeṣveteṣu gāṃdhāragrāmo nāsti mahītale 
3.68cd: svargaloke paramiti sarveṣāmeva saṃmatam
3.69ab: asmābhirmadhyamagrāmopyasatprāya itīryate 
3.69cd: tathā hi madhyamagrāme viśrutiḥ pañcamaḥ khalu
3.70ab: varālīmadhyamo jātaḥ sa punarlakṣyamārgataḥ 
3.70cd: madhyamādiprabhṛtiṣu madhyamagrāmajanmasu

3.71ab: rāgeṣu dṛśyate naiva varālīmadhyamastataḥ 
3.71cd: ayukto madhyamagrāmo lakṣyamārgavirodhataḥ
3.72ab: eka eva tataḥ ṣaḍjagrāma ityavadhāryate 
3.72cd: grāmāvayavabhūtotha mūrcchanādirnirūpyate 
3.73ab: kramātsvarāṇāṃ saptānāmārohaścāvarohaṇam 
3.73cd: mūrcchanetyucyate tāstu pratimelaṃ ca saptadhā
3.74ab: tathā hi ṣaḍjamārabhya niṣādāntādhirohaṇāt 
3.74cd: niṣādādiṣu ṣaḍjāntāvarohānmūrcchanādimā
3.75ab: evaṃ riṣabhamārabhya ṣaḍjāntamadhirohaṇāt 
3.75cd: ṣaḍjādi riṣabhantaṃ cāvaroheṇa dvitīyakā
3.76ab: evameva samunneyaṃ gāṃdhārādisvareṣvapi 
3.76cd: ataḥ pratisvaraṃ tāvadekaikā mūrcchanā bhavet
3.77ab: āhatya vakṣyamāṇeṣu dvisaptatividheṣvapi 
3.77cd: saptasvarasamūhātmameleṣu pratimelakam 
3.78ab: mūrcchanā sapta sapteti veṅkaṭādhvarikalpitam 
3.78cd: nirūpyatedhunā tānaḥ svaravistāralakṣaṇaḥ
3.79ab: tāno dvidhā śuddhatānaḥ kūṭatāna iti kramāt 
3.79cd: ekaikarāgamātrābhivyaktisaṃpādakastu yaḥ
3.80ab: sa śuddhatāna ityuktaḥ kūṭatānaḥ sa ucyate 
3.80cd: yastu rāgadvayasphūrtisādhāraṇatayā sthitaḥ


3.81ab: atha svarapariṣkārānalaṃkārānpracakṣmahe 
3.81cd: te ca triṣaṣṭiruditāḥ śārṅgadevena sūriṇā
3.82ab: na te punarlakṣyamārge lakṣyante kutracittataḥ 
3.82cd: aṣṭau prasiddhālaṃkārā lakṣyante tatra jhompaṭaḥ
3.83ab: dhruvo maṭhyo rūpakaśca jhampā tripuṭa eva ca 
3.83cd: aṭhatālaikatālau cetyaṣṭālaṃkṛtayaḥ smṛtāḥ 
3.84ab: athaiteṣāṃ krameṇaiva lakṣaṇaṃ pratipādyate 
3.84cd: jhompaṭākhyena tālena nibaddho jhompaṭaḥ smṛtaḥ
3.85ab: tatra jhompaṭatāle dvidvyakṣarau dvau drutau tataḥ 
3.85cd: laghurekaḥ parijñeyaścaturakṣarasaṃmitaḥ
3.86ab: āhatyāṣṭākṣaramito jhompaṭaḥ syād dvimātrakaḥ 
sari, gama, padhanisa, sani, dhapa, magarisa 
3.86cd: atra dhruvākhyālaṃkāro dvitīyaḥ pratipādyate
3.87ab: dhruvatālena saṃbaddho dhruvālaṃkāra ucyate 
3.87cd: dhruvatālaḥ punardvedhā nāṭyadaṇddīdhruvastathā
3.88ab: vīṇavādyadhruvaśceti nāṭyadaṇḍīdhruve laghuḥ 
3.88cd: caturakṣaravānādau guruḥ paścāddaśākṣaraḥ
3.89ab: vīṇāvādyadhruve tyādau laghū dvau caturakṣarau 
3.89cd: tataḥ ṣaḍakṣaroccārasāṃmito laghuśekharaḥ
3.90ab: caturdaśākṣaramitāvāhatyaitāvubhau dhruvau 
3.90cd: dhruvayoranayostāvannāṭyadaṇḍīdhruvaḥ param

3.91ab: prāmāṇikaḥ śāstradṛṣṭaḥ sa eva bhuvi vaiṇikaiḥ 
3.91cd: vīṇāyāṃ vādyate raktilābhāddhātutrayānvitaḥ
sarigamagari, sarigari, sarigama, 
rigamapamaga, rigamaga, rigamapa
3.92ab: alaṃkārastṛtīyotha lakṣyate maṭhyanāmakaḥ 
3.92cd: maṭhyatālanibaddho yaḥ sa maṭhya iti kīrtitaḥ
3.93ab: maṭhyatāle drutastvādāvakṣaradvayasaṃmitaḥ 
3.93cd: tato laghū dvau vijñeyau caturakṣarasaṃmitau
3.94ab: āhatyta maṭhyatāloyaṃ daśākṣaramiti smṛtaḥ 
3.94cd: rūpakākhyaścaturthaścālaṃkāraḥ pratipādyate
3.95ab: baddho rūpakatālena rūpakaḥ parikīrtitaḥ 
3.95cd: ādau druto laghuḥ paścāttāle rūpakanāmake
3.96ab: tena rūpakanāmāyaṃ vijñātavyaḥ ṣaḍakṣaraḥ 
sari, sarigama, riga, rigamapa
3.96cd: alaṃkārotha jhampākhyaḥ pañcamaḥ pratipādyate
3.97ab: jhampatālena saṃyukto jhampālaṃkāra ucyate 
3.97cd: jhampatalo dvidhā nāṭyavīṇayoḥ paridṛśyate
3.98ab: tatra syānnāṭyajhampāyāmādau tāvadaṇudrutaḥ 
3.98cd: ekākṣaramitaḥ paścād druto dvyakṣarasaṃmitaḥ
3.99ab: tataḥ saptākṣarīkālasaṃmito laghuśekharaḥ 
3.99cd: vāggeyakārajhampāyāṃ virāmāntadruto mataḥ
3.100ab: tryakṣaraḥ sa paraṃ saptākṣaroccāraṇasaṃmitaḥ 

3.100cd: laghuśekharanāmaiko jhampatālāvubhāvimau
3.101ab: daśalaghvakṣaroccārasaṃmitāviti nirṇayaḥ 
3.101cd :anayorubhayornāṭyajhampā prāmāṇikī smṛtā
3.102ab: tāmeva raktilābhena kṛtvā dhātutrayānvitām 
3.102cd: vīṇāyāṃ vādayantīha vaiṇikā iti nirṇayaḥ
sarigasarisari, ga, mā; rigamarigariga, ma, pāṃ 
3.103ab: ṣaṣṭhotha tripuṭo nāmālaṃkāraḥ pratipādyate 
3.103cd: tripuṭākhyena tālena nibaddhastripuṭaḥ smṛtaḥ
3.104ab: tripuṭe dvau drutāvādau pṛthagdvyakṣarasaṃmitau 
3.104cd: virāmāntadrutaḥ paścādakṣaratrayasaṃmitaḥ
3.105ab: āhatya tripuṭastālo jñeyaḥ saptākṣarīmitaḥ 
 sari, gasa, rigama; riga, mari, gamapaṃ 
3.105cd: nirūpyated thatālākhyolaṃkāraḥ saptamodhunā
3.106ab: aṭhatālena saṃyuktamaṭhatālaṃ pracakṣate 
3.106cd: aṭhatāle drutau dvidvyakṣarakālāvubhau smṛtau
3.107ab:pañcapañcākṣaramitau laghū dvau tadanantaram 
3.107cd: caturdaśākṣarīkālo jātastenāṭhatālakaḥ
sari, iga, asāriga, amāmā; riga, ama, arīgama, pāpā
3.108ab: aṣṭamaḥ sphuṭamevāthālaṃkāraḥ pratipādyate 
3.108cd: ekatālena yuktatvādekatālaḥ prakīrtitaḥ
3.109ab: ekadrutenaikatāla ekatālasya lakṣaṇam 
3.109cd: lakṣye tvidānīmetādṛgekatālo na raktidaḥ
3.110ab: ityekatālasthānesminnāditālo niveśitaḥ 
3.110cd: āditāle tvekalaghuścaturakṣarasaṃmitaḥ

3.111ab: evamaṣṭāvalaṃkārā lakṣitā lakṣasaṃmatāḥ 
3.111cd: etāndhruvādikānsapta tālānsūlādisaṃjñakān
3.112ab: tālaṃ ca jhompaṭākhyānaṃ ragaṇaṃ ca kvacitkvacit 
3.112cd: gītaprakaraṇokteṣu gīteṣu viniveśayet
3.113ab: etannavātiriktāṃstu na gīteṣu niveśayet 
3.113cd: prābandheṣu ca saṃyojyāstālaprakaraṇoditāḥ
3.114ab: tālāḥ sūlādikāścaite sarva eveti nirṇayaḥ 
3.114cd: yadyapyaṣṭāvalaṃkārā lakṣyavartmani saṃprati
3.115ab: uktalakṣaṇamārgeṇa dṛśyante naiva kutracit 
3.115cd: tathāpyanāgatātītasamākhyānagrahatrayam
3.116ab: anusṛtyeva vīṇāyāṃ raktilobhena vaiṇikaiḥ 
3.116cd: laghudrutāderadhunā paurvāparyaṃ samāśritam
3.117ab: alaṃkārānnirūpyaivaṃ gamakānvyāharāmahe 
3.117cd: svarasya kampo gamakaḥ śrotṛcittasukhāvahaḥ
3.118ab: svīyasthānaśrutigatacchāyāmanyāśrayāmapi 
3.118cd: chāyāṃ gamayatītyeṣa gamakaḥ parikīrtitaḥ
3.119ab: te ca pañcadaśa proktā gamakā bharatātibhiḥ 
3.119cd: tirupaḥ sphuritaścaiva kampito līna ityapi
3.120ab: āndolito valiścātha tribhinnaḥ kurulāhatau 
3.120cd: ullasitaḥ plāvitaśca humphito mudritastathā



3.121ab: nāmito miśritaśceti bhedāḥ pañcadaśa smṛtāḥ 
3.121cd: atyalpaḍamarudhvānakampānukṛtisundaraḥ 
3.122ab: drutaturyāṃśavegena yuktaḥ kampaḥ svarasya ca 
3.122cd: sa eva tirupo nāma gamakaḥ parikīrtitaḥ
3.123ab: yastu drutatṛtīyāṃśavegena sahito bhavet 
3.123cd: svarakampaḥ sa evoktaḥ sphurito nāma nāmataḥ
3.124ab: dṛśyate sphuritasthāne ḍolo loke vikalpitaḥ 
3.124cd: lakṣaṇaṃ tasya ḍolasya pūrvācāryairudīritam
3.125ab: ḍolo muktāphalasyeva calanaṃ luṭhanātmakam 
3.125cd: drutārdhamānavegena svarakampastu kampitaḥ
3.126ab: pūrṇadrutapramāṇena vegena sahitastu yaḥ 
3.126cd: svarakampaḥ sa evokto gamako līnasaṃjñakaḥ
3.127ab: laghupramāṇavegena svarakampastu yo bhavet 
3.127cd: tadāndolitanāmānāṃ gamakaṃ tadvido viduḥ
3.128ab: nānāvakragatasvairabhinnavegaspṛśāṃ tu yaḥ 
3.128cd: kampaḥ svarāṇāṃ sa punarvalirityabhidhīyate
3.129ab: valireva ṛjurbhūtvā kurulo nāma kathyate 
3.129cd: akleśenaiva mandrādisthānatritayasaṃspṛśām
3.130ab: svarāṇāṃ kampanaṃ loke tribhinna iti kathyate 
3.130cd: prāgagrimasvarādvegānnivṛttastvāhato mataḥ


3.131ab: ya uttarottarāngacchetkrameṇaiva svarotkarān 
3.131cd: tamullāsitanāmānāṃ gamakaṃ bruvate budhāḥ
3.132ab: plutapramāṇavegena kampo yaḥ plāvitastu saḥ 
3.132cd: manojñatarahuṃkāragarbhitasvarakampanam
3.133ab: humphitaṃ nāma gamakaṃ gamakajñāḥ pracakṣate 
3.133cd: yo jāyate svare kampastvadharadvayamudraṇāt 
3.134ab: mudrito nāma gamakaḥ sa eva samudāhṛtaḥ 
3.134cd: mandro yastvavaroheṇa svarakampaḥ sa nāmitaḥ
3.135ab: eteṣāṃ miśraṇājjñeyo gamako miśraṇābhidhaḥ 
3.135cd: tadevaṃ mūrcchanāgrāmagamakādiprabhedavān
3.136ab: svaro nirūpitaḥ soyaṃ svaraḥ proktaścaturvidhaḥ 
3.136cd: vādo saṃvādyapi tathā vivādī cānuvādyatha
3.137ab: prayoge bahudāvṛttaḥ svaro vādīti kathyate 
3.137cd: śrutayo dvādaśāṣṭau vā yayorantaragocarāḥ
3.138ab: mithaḥ saṃvādinau tau cetyevaṃ saṃvādilakṣaṇam 
3.138cd: evaṃ spaṣṭayituṃ vīṇāprastārastāvaducyate
3.139ab: likhed dvāviṃśatiṃ tiryagrekhāstatra ca vāmataḥ 
3.139cd: yadvā dakṣiṇato vāpi bhavanti dve ca viṃśatiḥ  
3.140ab: rekhāgrāṇyatra vāme vā dakṣiṇe vā yathāmati 
3.140cd: vidyamānāni rekhāgrāṇyādāya dve ca viṃśatim


3.141ab: likhiteṣu svarāñśuddhavikṛtāndvādaśātmakān 
3.141cd: dvādaśānāmapi svasyādyakṣaraistatra likhyate
3.142ab: saṃketa iti niḥśaṅkaṃ veṅkaṭādhvariṇoditam 
3.142cd: svareṣu likhiteṣvevaṃ yayostu svarayordvayoḥ
3.143ab: svasyādhāraśrutiṃ tyaktvā madhye dvādaśa vātha vā 
3.143cd: aṣṭau cāpyupalabhyante śrutayastu tayordvayoḥ
3.144ab: mithaḥ saṃvāditā jñeyā sarvatrāvevamiṣyate 
3.144cd: samau sapau ridhau caiva nigau saṃvādinau mithaḥ
3.145ab: evaṃ śuddhasvareṣūktaḥ saṃvādisvaranirṇayaḥ 
3.145cd: sādhāraṇākhyagāṃdhārakaiśikyākhyaniṣādayoḥ
3.146ab: tathaivāntarakākalyoḥ saṃvādo vikṛteṣvapi 
3.146cd: śuddharṣabheṇa saṃvādī varālīmadhyamastathā
3.147ab: śuddhasya madhyamaḥ śuddhaniṣādaścetyubhau svarau 
3.147cd: śrutyaṣṭakenāntaritāvapi saṃvādino na hi
3.148ab: evaṃ saṃvādilakṣmoktaṃ vivādī lakṣyatedhunā 
3.148cd: ekaśrutyantaritatā yayostu svarayordvayoḥ
3.149ab: tayormitho vivāditvamevaṃ sarvatra kalpayet 
3.149cd: rigau dhanī ca śuddheṣu svarau syātāṃ vivādinau
3.150ab: sādhāraṇāntarau caiva kaiśikīkākalīsvarau 
3.150cd: mitho vivādinau jñeyau vikṛteṣu svareṣvapi
3.151ab: vivādivādisaṃvādibhinnāḥ syuranuvādinaḥ 
3.151cd: caturvidhasvareṣveṣu vādī rājā prakīrtyate
3.152ab: saṃvādī tvanusāritvādasyāmātyo vidhīyate 
3.152cd: vivādī viparītatvāddhīrairuktau ripūpamaḥ
3.153ab: svarūpamardanaṃ tena prayoge syādvivādinaḥ 
3.153cd: svarūpamardanābhāve gītaraktirna labhyate
3.154ab: śatrūpamardane hi syādrājñāṃ loke prakāśanam 
3.154cd: nṛpāmātyānusāritvādanuvādī tu bhṛtyavat


iti śrīmadadvaitavidyācāryasāgnicityasarvatomukhātirātrasāgnicityāptavājapeyayājigovindadīkṣita nāgamāmbikāvaradvitīyanandanasya 
sāgnicityasarvakratuyājiyajñanārāyaṇadīkṣitāvyavahitānujasyācyutavijayarāghavabhūpālapreritasya veṅkaṭeśvaradīkṣitasya
kṛtau caturdaṇdīprakāśikāyāṃ  tṛtīyaṃ svaraprakaraṇaṃ saṃpūrṇam 


caturthaṃ melaprakaraṇam


4.1ab: tṛtīyesminprakaraṇe svarāḥ samyaṅ nirūpitāḥ 
4.1cd: atha prakaraṇe turye kurve melanirūpaṇam 
4.2ab: ṣaḍjasvarasya purataścatvāraḥ kramaśaḥ svarāḥ 
4.2cd: riṣabhākhyānakāḥ kecitgāṃdhārākhyānakāścate
4.3ab: tatrādho naiva gāṃdhāraścaturtho riṣabho na hi 
4.3cd: riṣabhāvapi gāṃdhārau dvitīyakatṛtīyakau
4.4ab: dvitīyaṃ vā catirthaṃ vā vyapekṣya syāttṛtīyakaḥ 
4.4cd: riṣabhākhyaḥ sa eva syādgāṃdharopekṣya cādimam
4.5ab: tṛtīye riṣabhākhyānaścaturthāpekṣayā bhavet 
4.5cd: sa hi vyapekṣya gāṃdhāraḥ prathamaṃ vā dvitīyakam
4.6ab: evaṃ ca sati niṣpannaṃ dvitīyakatṛtīyayoḥ 
4.6cd: gāṃdhāratvaṃ ca riṣabhabhūyamityeva nirṇayaḥ
4.7ab: tasmadādyadvitīyau ca tṛtīyaścarṣabhā matā 
4.7cd: teṣvādyo gaulariṣabhaḥ śrīrāgariṣabhaḥ paraḥ
4.8ab: tṛtīyo nāṭariṣabha iti lakṣyavidāṃ matam 
4.8cd: ādyaḥ śuddharṣabhaḥ pañcaśrutikarṣabhasaṃjñakaḥ
4.9ab: dvitīyaśca tṛtīyaḥ ṣaṭśrutikarṣabha ucyate 
4.9cd: lakṣaṇajñairmayoktāste trayo rarirusaṃjñakāḥ
4.10ab: dvitīyaśca tṛtīyaśca caturthaśca trayaḥ svarāḥ 
4.10cd: sāmānyataḥ syurgāṃdhārāsteṣvādyo lakṣyavedibhiḥ

4.11ab: prokto mukhārigāṃdhāro dvitīyo bhairavīyutaḥ 
4.11cd: gāṃdhārotha tṛtīyastu gaulagāṃdhāra ucyate
4.12ab: lakṣaṇajñaistu teṣvādyaḥ śuddhagāṃdhāra ucyate 
4.12cd: sādhāraṇākhyagāṃdhāro dvitīyaḥ parikīrtitaḥ
4.13ab: tṛtīyontaragāṃdhāra ityahaṃ tu vadāmi tān 
4.13cd: kramādgagigunāmnastrīnmelaprastārasiddhaye
4.14ab: ebaṃ ca ṣaḍjātpurato nivasastu caturṣvapi 
4.14cd: svareṣu prathamāditritayaṃ riṣabhanāmakam
4.15ab: gāṃdhārākhyaṃ dvitīyāditrayamityeva nirṇayaḥ 
4.15cd: caturṣveteṣu jātasya rarirvākhyānaśālinaḥ
4.16ab: gāṃdhāratritayasyāpi pūrvāṅgākhyā mayā kṛtā 
4.16cd: kathaṃ dvitīyo riṣabho gāṃdhāraḥ prathamo bhavet
4.17ab: kathaṃ tṛtīyo riṣabho gāṃdhāraḥ syād dvitīyakaḥ 
4.17cd: viruddhatvātturaṅgatvagotvayoriva sarvathā
4.18ab: kathaṃ syādriṣabhatvena gāṃdhāratvasya saṃgatiḥ 
4.18cd: kiṃ ca svareṣu caturṣu riṣabhau dvau parāvubhau
4.19ab: gāṃdhārāviti yuktaṃ syāttatkathaṃ riṣabhāstrayaḥ 
4.19cd: gāṃdhārāstraya ityuktamiti cedatra vacmyaham
4.20ab: viruddhe narṣabhatvaṃ ca gāṃdhāratvamubhe ime 
4.20cd: kiṃ tu sāpekṣakau dharmau syātāmekatra tena tau

4.21ab: yathā catvara ekasya tanujāḥ sarva eva hi 
4.21cd: jyeṣṭhā api kaniṣṭhāḥ syustatra cādyastu nānujaḥ 
4.22ab: na caturthaḥ pūrvajaḥ syād dvirūpāvitaravubhau 
4.22cd: tṛtīyaṃ vā caturthaṃ vā vyapekṣya syād dvitīyakaḥ 
4.23ab: putre jyeṣṭhaḥ sa eva syātkaniṣṭhopekṣya cādimam 
4.23cd: dvitīyo jyeṣṭhatāyuktaścaturthāpekṣayā bhavet
4.24ab: sa evāvarajopekṣya prathamaṃ ca dvitīyakam 
4.24cd: prathamādyāstrayastasmādyathā jyeṣṭhā bhavantyamī
4.25ab: dvitīyādyāstrayaḥ putrāḥ kanīyāṃso yathābhavan 
4.25cd: evaṃ trayotra riṣabhā jyeṣṭhakalpā bhavantyamī 
4.26ab: kaniṣṭhakalpā gāṃdhārāstrayopyatra bhavantyamī 
4.26cd: caturṣveṣu svareṣvetau dvitīyakatṛtīyakau
4.27ab: riṣabhāvapi gāṃdhārau syātāṃ tasmātsamañjasam 
4.27cd: tadūrdhve parvaṇi bhavanpañcame śuddhamadhyamaḥ
4.28ab: masaṃjñako mayāproktastadūrdhve parvaṇi sthitaḥ 
4.28cd: ṣaṣṭhe varālīrāgasya kurvāṇaḥ pratibhāsanam 
4.29ab: dvitīyo madhyamaḥ prokto misaṃjñaḥ sa mayā kṛtaḥ 
4.29cd: saptame parvaṇi vasanpañcamaḥ syātpasaṃjñakaḥ
4.30ab: pañcamasya purastātsyuścatvāraḥ kramaśaḥ svarāḥ 
4.30cd: dhaivatāśca niṣādāśca niṣādastatra nādimaḥ

4.31ab: na caturtho dhaivataḥ syād dvirūpāvitaravubhau
4.31cd: dhaivatau ca niṣādau ca kathyete śāstrakovidaiḥ
4.32ab: tṛtīyaṃ vā caturthaṃ vā vyapekṣya syād dvitīyakaḥ 
4.32cd: dhaivatākhyaḥ sa eva syānniṣādopekṣya cādimam
4.33ab: tṛtīyo dhaivatākhyanaścaturthāpekṣayā bhavet 
4.33cd: sa evādyaṃ dvitīyaṃ vā vyapekṣya syānniṣādakaḥ 
4.34ab: evaṃ ca sati niṣpannaṃ dvitīyakatṛtīyayoḥ 
4.34cd: dhaivatatvaṃ niṣādatvamubhayorubhayoḥ pṛthak
4.35ab: tasmadādyadvitīyau ca tṛtīyaścāpi dhaivatāḥ 
4.35cd: gauladhaivata ādyaḥ syātparaḥ śrīrāgadhaivataḥ
4.36ab: tṛtīyastatra nāṭasya dhaivato lakṣyavinmate 
4.36cd: śuddhadhaivata ādyonyaḥ pañcaśrutikadhaivataḥ
4.37ab: tṛtīyo lakṣaṇajñaiḥ ṣaṭśrutiko dhaivataḥ smṛtaḥ 
4.37cd: asmanmate trayaste syuḥ kramāddhadhidhusaṃjñakāḥ
4.38ab: dvitīyaśca tṛtīyaśca caturthaśca svarāstrayaḥ 
4.38cd: sāmānyato niṣādāḥ syusteṣvādyo lakṣyavedinām
4.39ab: mate mukhārirāgasya niṣādotha dvitīyakaḥ 
4.39cd: prokto niṣādo bhairavyā gaularāganiṣādakaḥ
4.40ab: tṛtīyo lakṣaṇajñānāṃ mate teṣu prakīrtitaḥ 
4.40cd: ādyaḥ śuddhaniṣādonyaḥ kaiśikyākhyaniṣādakaḥ

4.41ab: syātkākalīniṣādonyastṛtīyaḥ parikīrtitaḥ 
4.41cd: ete trayo mayā tūktāḥ kramānnaninusaṃjñakāḥ
4.42ab: evaṃ ca pañcamāgretha nivasastu caturṣvapi 
4.42cd: svareṣu prathamāditritayaṃ dhaivatanāmakam
4.43ab: niṣādākhyaṃ dvitīyāditrayamityeva nirṇayaḥ 
4.43cd: caturṣveteṣu jātasya dhadhidhvākhyānaśālinaḥ
4.44ab: niṣādatritayasyāpi naninvakhyanaśālinaḥ 
4.44cd: uttarāṅābhidhā proktā melaprastārasiddhaye
4.45ab: śaṅkā caiva samādhānamubhayaṃ pūrvavadbhavet 
4.45cd: melo nāma sa ko veti praśnasyottaramucyate
4.46ab: niyamenaiva saṃgrāhyaḥ ṣaḍjastatpurataḥ kramāt 
4.46cd: vidyamāneṣu caturṣu svareṣvanyatarāvubhau
4.47ab: tatrarṣabhaḥ pūrvabhavo gāṃdhārastvanujo bhavet 
4.47cd: dvayormadhyamayorekaḥ saṃgrāhyo madhyamo bhavet
4.48ab: niyamena hi saṃgrāhyāḥ pañcamastatpuraḥ sthitaḥ 
4.48cd: svarāḥ krameṇa catvārasteṣu cānyatarāvubhau
4.49ab: saṃgrāhyaḥ pūrvajātotra dhaivataḥ parikīrtitaḥ 
4.49cd: paścādbhavo niṣādaḥ syāditi sapta svarāśca ye
4.50ab: teṣāṃ ca melanaṃ melo gītavidbhiḥ prakīrtitaḥ 
4.50cd: bhedā dvisaptatistasya bhavantyasmābhirīritaḥ

4.51ab: yenopāyena melāste dvisaptatiriti sphuṭāḥ 
4.51cd: tamupāyaṃ pravakṣyāmi lakṣyajñasukhabuddhaye
4.52ab: ragau ragī ragū caiva rigī rigū rugū tathā 
4.52cd: ṣaḍ bhedā iti pūrvāṅge draṣṭavyaṃ gītakovidaiḥ
4.53ab: dhanau dhanī dhanū caiva dhinī dhinū dhunū tathā 
4.53cd: uttarāṅgepi ṣaḍ bhedā draṣṭavyā gītakovidaiḥ  
4.54ab: pūrvāṅgagataṣaḍbhedāḥ ṣaḍjādyāḥ syuḥ pṛthakpṛthak 
4.54cd: uttarāṅgasya ṣaḍbhedāḥ pañcamādyāḥ pṛthakpṛthak
4.55ab: ādyaḥ pūrvāṅgago bheda uttarāṅgasthitaiḥ kramāt 
4.55cd: yojyate yadi ṣaḍbhedaiḥ ṣaṇmelāḥ saṃbhantyataḥ
4.56ab: pūrvāṅgasya dvitīyopi bhedastenaiva vartmanā 
4.56cd: saṃyojyate yadi tadā ṣaṇmelāḥ saṃbhavantyataḥ
4.57ab: evaṃ tṛtīyo bhedopi ṣaṇmelotpādako bhavet 
4.57cd: caturthopi tathaiva syātpañcamopyevameva hi 
4.58ab: evaṃ ṣaṣṭhopi vijñeyaḥ ṣaṇmelotpattikāraṇam 
4.58cd: ataḥ pūrvāṅgabhedānāṃ ṣaṇṇāmapi pṛthakpṛthak
4.59ab: uttarāṅgasthitaiḥ ṣaḍbhirbhedaiḥ saṃyojane kṛte 
4.59cd: ṣaṭṣaṇmelaprakāreṇa melāḥ ṣaṭtriṃśadāgatāḥ 
4.60ab: ṣaṭtriṃśanmelakeṣveṣu pratimelaṃ ca madhyamaḥ 
4.60cd: masaṃjño yadi madhye syātpūrvamelābhidhāstadā

4.61ab: eteṣveva tu ṣaṭtriṃśanmeleṣu pratimelakam 
4.61cd: masaṃjñamadhyamasthāne misaṃjño yadi madhyamaḥ
4.62ab: niveśyate tadā teṣāṃ bhaveduttaramelatā 
4.62cd: ityasmābhiḥ samunnītā jātā melā dvisaptatiḥ
4.63ab: nanu tyaktvā masaṃjñaṃ tu kevalaṃ madhyamaṃ punaḥ 
4.63cd: misaṃjñakasya tatsthāne madhyamasya niveśanāt
4.64ab: ta eva pūrvamelāḥ kiṃ bhavantyuttaramelakāḥ 
4.64cd: iti cokte sadṛṣṭāntaṃ parihāraṃ pracakṣmahe
4.65ab: kaṭāhasaṃbhṛtaṃ kṣīraṃ kevalaṃ dadhibindunā 
4.65cd: yathā saṃyogamāsādya dadhibhāvaṃ prapadyate
4.66ab: tathaiva pūrvamelāste madhyamena misaṃjñinā 
4.66cd: kevalenāpi saṃyuktā bhajantyuttaramelatām
4.67ab: dvisaptateśca melānāṃ prastāraṃ lakṣayedhunā 
4.67cd: ṣaṭ paṅktīrvilikhetpūrvaṃ ṣaṇmelotpattisiddhaye  67
4.68ab: ekaikasyāṃ paṅktikāyāṃ sapta sapta gṛhāṃ  likhet 
4.68cd: catuṣkamekamevaṃ ca sati niṣpadyate punaḥ
4.69ab: tathaivaikādaśānyāni catuṣkāṇi likhetkramāt 
4.69cd: catuṣkāṇi tadetāni jātāni dvādaśa sphuṭam
4.70ab: dvādaśasvapi caiteṣu catuṣkeṣu sthitāḥ grahāḥ 
4.70cd: sapta sapta hi teṣvādyadvitīyakatṛtīyakāḥ

4.71ab: gṛhāḥ pūrvāṅgasaṃyuktāḥ kartavyā iti nirṇayaḥ 
4.71cd: pañcamā atha ṣaṣṭhāśca saptamāśca gṛhāstathā
4.72ab: uttarāṅgeṇa saṃyuktāḥ kartavyā iti nirṇayaḥ 
4.72cd: caturthāḥ pūrvameleṣu masaṃjñena yutā gṛhāḥ
4.73ab: ta evottarameleṣu misaṃjñena yutā matāḥ 
4.73cd: tataśca dvādaśasveṣu catuṣkeṣūktavartmanā
4.74ab: jātāḥ praticatuṣkaṃ ca ṣaṭṣaṇmelaprakārataḥ 
4.74cd: melāḥ dvisaptatiḥ śrīmadveṅkaṭādhvarikalpitāḥ
4.75ab: tadevamanayā rītyā melānāṃ ca dvisaptatiḥ 
4.75cd: sphuṭaprabuddhayesmābhiḥ svareṣu dvādaśasvapi
4.76ab: ragau rigītyevamādyaḥ saṃketaḥ parikalpitaḥ 
4.76cd: tatsaṃketaprakāreṇa svareṣu dvādaśasvapi
4.77ab: sapta sapta samādāya pratimelamapi svarān 
4.77cd: vidyād dvisaptatiṃ melānuktaprastāravartmanā
4.78ab: atha vijñāya tatvena melānedvyadhikasaptatim 
4.78cd: teṣāṃ prayogasamaye ragau rigīti matkṛtaḥ
4.79ab: saṃketo naiva saṃgrāhyaḥ kiṃ tu pūrvaprasiddhaye 
4.79cd: vyavahāraḥ sarigamapadhanītyeva saṃjñayā
4.80ab: dvisaptateśca melānāṃ kartavya iti nirṇayaḥ 
4.80cd: nanu dvisaptatirmelā bhavatā parikalpitāḥ

4.81ab: prasiddhāḥ punareteṣu melāḥ katicideva hi 
4.81cd: dṛśyante nanu sarvepi tena tatkalpanaṃ vṛthā
4.82ab: kalpanāgauravanyāyāditi cedidamucyate 
4.82cd: anantāḥ khalu deśāstaddeśasthā api mānavāḥ
4.83ab: teṣu sāṃgītakairuccāvacasaṃgītakovidaiḥ 
4.83cd: ye kalpayiṣyamāṇāśca kalpyamānāśca kalpitāḥ
4.84ab: asmadādibhirajñātā ye ca śāstraikagocarāḥ 
4.84cd: ye ca deśīyarāgāstadrāgasāmānyamelakāḥ
4.85ab: yena pantuvarālyākhyakalyāṇipramukhā api 
4.85cd: nānādeśīyarāgāstadrāgasāmanyamelakān
4.86ab: saṃgrahītuṃ samunnītā ete melā dvisaptatiḥ 
4.86cd: tataścaiteṣu vaiyarthyaśaṅkā kiṃkāraṇaṃ bhavet
4.87ab: na hi saṃghaṭate vṛttaratnākaranirūpite 
4.87cd: tatra prastāralabdhānāṃ vṛttānāṃ nikurumbake
4.88ab: asmadādiprasiddhānyavṛttavaiyarthyaśaṃsanam 
4.88cd: na hi saṃghaṭate tālaprastārajanite punaḥ
4.89ab: tālajāle prasiddhānyatālavaiyarthyaśaṃsanam 
4.89cd: yadi kaścinmadunnītamelebhyastaddvisaptateḥ
4.90ab: nyūnaṃ vāpyadhikaṃ vāpi prasiddhairdvādaśasvaraiḥ 
4.90cd: kalpayenmelanaṃ tarhi mamāyāso vṛthā bhavet

4.91ab: na hi tatkalpane phālalocanopi pragalbhate 
4.91cd: tasmādyathaikapañcāśadvarṇāḥ syurmātṛkābhidhāḥ
4.92ab: na hīyante na vardhante tathā melā dvisaptatiḥ 
4.92cd: evaṃ sāmānyato melāḥ proktā hyadhikasaptatiḥ
4.93ab: athaiteṣveva ye melā lakṣyavartmani viśrutāḥ 
4.93cd: teṣvahaṃ katicinmelāld{ṃ  lakṣyalakṣaṇasaṃgatān 
4.94ab: pratimelamapi spaṣṭaṃ śrutīdvāviṃśatiṃ tathā 
4.94cd: lakṣaṇaṃ vacyate paścāduddeśastāvadāditaḥ
4.95ab: pūrvoktamelaprastāraḥ krameṇa kriyatedhunā 
4.95cd: ādimaḥ sarvamelānāṃ mukhārīmela ucyate
4.96ab: melaḥ sāmavarālyākhyarāgasyātaḥ paraṃ mataḥ 
4.96cd: tato bhūpālamelotha hejjujjīmela īritaḥ
4.97ab: vasantabhairavīmelo gaulamelastataḥ param 
4.97cd: bhairavīmela āharyā melaḥ śrīrāgamelakaḥ
4.98ab: kāmbhojimelo melotha śaṃkarabharaṇasya ca 
4.98cd: sāmantamelo deśākṣīmelo nāṭasya melakaḥ
4.99ab: melaḥ śuddhavarālyākhyarāgasyātaḥ paraṃ mataḥ 
4.99cd: melaḥ pantuvarālyāśca śuddharāmakriyāyutaḥ
4.100ab: melaḥ siṃharavākhyosmatsṛṣdtarāgasya 
4.100cd: melakaḥ  kalyāṇīrāgamelaścetyāhatyaikonaviṃśatiḥ


4.101ab: asmādatiprasiddhanāṃ deśabhedapracāriṇām 
4.101cd: uccāvacānāṃ rāgāṇāṃ melastāvad dvisaptatau
4.102ab: meleṣu pūrvameleṣu śārīrānuguṇatvataḥ 
4.102cd: buddhimadbhiḥ samunneyā iti sarvaṃ samañjasam
4.103ab: yadvā sāmantarāgoyaṃ śrīrāge melake gataḥ 
4.103cd: rāgaprakaraṇe brūmo rāgānmelaviśeṣajān
4.104ab: uddiṣṭānāṃ tu melānāmadhunā lakṣma cakṣmahe 
4.104cd: pratimelamatispaṣṭaṃ śrutīrdvāviṃśatiṃ tathā
4.105ab: śuddhaiḥ saptasvarairyukto mukhārīmela ucyate 
4.105cd: catuścatuścatuścaiva ṣaḍjamadhyamapañcamāḥ
4.106ab: dve dve niṣādagāṃdhārau tristrī riṣabhadhaivatau 
4.106cd: ityasya śrutayaḥ pūrvairdvāviṃśatirudāhṛtāḥ
4.107ab: pūrvoktamelaprastāre bhedoyaṃ prathamo mataḥ 
 iti mukhārīmelaḥ 1
4.107cd: ṣaḍjaḥ śuddhāśca rigamāḥ śuddhau pañcamadhaivatau

4.108ab: niṣādaḥ kākalīnāmetyetairyuktaḥ svaraistu yaḥ 
4.108cd: melaḥ sāmavarālyākhyarāgasyāyamudāhṛtaḥ
4.109ab: ṣaḍja ekarṣabhe tisro dve ge ca mapayoḥ pṛthak 
4.109cd: catasraśca catasraśca dhe tisraḥ pañca nau smṛtāḥ
4.110ab: ityasya śrutayo jñeyā dvāviṃśatiriti sphuṭam 
4.110cd: pūrvoktamelaprastāre bhedoyaṃ syāttṛtīyakaḥ

iti sāmavarālīmelaḥ  2

4.111ab: ṣaḍjaḥ śuddharṣabhaḥ sādhāraṇagāṃdhāra eva ca 
4.111cd: śuddhāśca mapadhā jñeyāḥ kaiśikyākhyo niṣādakaḥ 
4.112ab: ebhiḥ saptasvarairyuktaḥ prokto bhūpālamelakaḥ 
4.112cd: tisrastisraśca tisraśca tisraḥ sarigamāśrayāḥ
4.113ab: catasraḥ pañcame tisro dhaivate tisra eva nau 
4.113cd: ityasya śrutayo jñeyā dvāviṃśatiriti sphuṭam
4.114ab: pūrvoktamelaprastāre jāto bhedoyamaṣd tamaḥ 
 iti bhūpālamelaḥ  3 
4.114cd: gāṃdharontaranāmānye svarāḥ śuddhāḥ prakīrtitāḥ 
4.115ab: etāvansvarasaṃbhūto hejjujjīmela īritaḥ 
4.115cd: ṣaḍje ca tisra ṛṣabhe tisro ge pañca madhyame
4.116ab: ekā syātpe catasraḥ syurdha tisro dve niṣādake 
4.116cd: ityasya śrutayo jñeyā dvāviṃśatiriti sphuṭam
4.117ab:ayaṃ trayodaśo bhedo melaprastārake bhavet 
 iti hejjujjimelaḥ 
4.117cd: ṣaḍjaḥ śuddharṣabhaścaiva gāṃdārontarasaṃjñakaḥ
4.118ab: śuddhāśca mapadhāḥ kaiśikyābhidhāno niṣādakaḥ 
4.118cd: vasantabhairavīmelaḥ svarairetaiḥ samutthitaḥ
4.119ab: ṣaḍje tisrastu riṣabhe tisro ge pañca madhyame 
4.119cd: ekaiva pe catasraḥ syustisrastisro dhaniśritāḥ
4.120ab: ityasya śrutayo jñeyā dvāviṃśatiriti sphuṭam 
4.120cd: ayaṃ ca melaprastāre jñeyo bhedaścaturdaśa

 iti vasantabhairavīmelaḥ
4.121ab: ṣaḍjaḥ śuddharṣabhaścaiva gāṃdhārontarasaṃjñakaḥ 
4.121cd: mapadhākhyāḥ svarāḥ śuddhāḥ kākalyākhyaniṣādakaḥ 
4.122ab: etāvatsvarasaṃbhūto gaulamelaḥ prakīrtitaḥ 
4.122cd: ekā ṣaḍje ti riṣabhe tisro ge pañca madhyame
4.123ab: ekaiva pe catasraḥ syustisro dhe pañca nau matāḥ 
4.123cd: itasya śrutayo jñeyā dvāviṃśatiriti sphuṭam
4.124ab: ayaṃ pañcadaśo bhedo melaprastārake smṛtaḥ 
iti gaulamelaḥ 6
4.124cd: ṣaḍjaśca pañcaśrutikarṣabhaḥ sādhāraṇāhvayaḥ
4.125ab: gāṃdhāro madhyamaḥ śuddhaḥ pañcamaḥ śuddhadhaivataḥ 
4.125cd: kaiśikyākhyaniṣādaścetyetāvatsvarasaṃbhavaḥ
4.126ab: bhairavī nāma rāgaḥ syāditi melasamāhvayaḥ 
4.126cd: ṣaḍje tisra ṛṣabhe pañcaikā ge tisro madhyame
4.127ab: catasraḥ pe dhe ca tisro niṣāde tisra eva ca 
4.127cd: ityasya śrutayosmabhirdvāviṃśatirudīritāḥ 
4.128ab: viṃśabhedakasaṃbhūto melaprastārake smṛtaḥ 
 iti bhairavīmelaḥ 7
4.128cd: ṣaḍjaśca pañcaśrutiko riṣabhaśca tathā paraḥ 
4.129ab: sādhāraṇākhyagāṃdhāraḥ śuddhāśca mapadhāstathā 
4.129cd: kākalyākhyaniṣādaścetyāharīmelake svarāḥ
4.130ab: ekā ṣaḍjetha riṣabhe pañca ge tvekikā matā 
4.130cd: tisraścatasro mapayordhe tisraḥ pañca nau smṛtāḥ
4.131ab: ityasya śrutayosmābhirdvāviṃśatirudāhṛtāḥ 
4.131cd: bhedoyamekaviṃśosmanmelaprastārake smṛtaḥ 
ityāharīmelaḥ 8
4.132ab: ṣaḍjaśca pañcaśrutiriṣabhākhyaḥ svaraḥ paraḥ 
4.132cd: sādhāraṇākhyagāṃdhāraḥ śuddhau madhyamapañcamau
4.133ab: catuḥśrutirdhaivataśca kaiśikyākhyaniṣādakaḥ 
4.133cd: etaiḥ saptasvarairjātaḥ śrīrāgasya tu melakaḥ
4.134ab: tisraḥ ṣaḍjetha riṣabhe pañca ge tvekikaiva me 
4.134cd: tisraḥ pe tu catasraḥ syurdhe pañcaikaiva nau smṛtāḥ
4.135ab: ityasya śrutayosmābhirdvāviṃśatirudāhṛtāḥ 
4.135cd: ayaṃ dvāviṃśako bhedo melaprastārake bhavet
 iti śrīrāgamelaḥ 9
4.136ab: ṣaḍjotha pañcaśrutiko riṣabhontarasaṃjñakaḥ 
4.136cd: gāṃdhāraśca mapau śuddhau pañcaśrutikadhaivataḥ
4.137ab: kaiśikyākhyaniṣādaśca kāmbhojīmelake svarāḥ 
4.137cd: ṣaḍje tisrastu riṣabhe pañca tisrastu ge smṛtāḥ
4.138ab: ekaiva me catasraḥ pe dhe pañcaikā niṣādake 
4.138cd: ityasya śrutayosmābhirdvāviṃśatirudīritāḥ
4.139ab: aṣṭaviṃśatyayaṃ bhedo melaprastārake smṛtaḥ 
 iti kāmbhojīmelaḥ 10
4.139cd: ṣaḍjaśca pañcaśrutiko riṣabhaścāntarābhidhaḥ 
4.140ab: gāṃdhārastu mapau śuddhau pañcaśrutikadhaivataḥ 
4.140cd: kākalyākhyaniṣādaścetyetāvatsvarasaṃbhavaḥ


4.141ab: śaṃkarābharaṇākhyānarāgarājasya melakaḥ 
4.141cd: ṣaḍja ekarṣabhe pañca tisro ge tvekikaiva me
4.142ab: catasraḥ pe pañca dhe ca niṣāde tisra eva ca 
4.142cd: ityasya śrutayosmābhirdvāviṃśatirudāhṛtāḥ
4.143ab: ekonatriṃśabhedoyaṃ melaprastārake smṛtaḥ  
iti śaṃkarābharaṇamelaḥ 11
4.143cd: ṣaḍjaḥ pañcaśrutiścātha riṣabhontaranāmakaḥ
4.144ab: gāṃdhāraśca mapau śuddhau ṣaṭśrutirdhaivatastathā 
4.144cd: kākalyākhyaniṣādaśca svarāḥ sāmantamelake
4.145ab: ṣaḍja ekarṣabhe pañca tisro ge caikikā ca me 
4.145cd: catasraḥ pañcame dhe tu ṣaṭ tathā dvau niṣādake
4.146ab: ityasya śrutayosmābhirdvāviṃśatirudīritāḥ 
4.146cd: pūrvoktamelaprastāre triṃśabhedoyamucyate 
iti sāmantamelaḥ  12
4.147ab: ṣaḍjaḥ ṣaṭśrutiko nāma riṣabhontarasaṃjñakaḥ 
4.147cd: gāṃdhārastu mapau śuddhau pañcaśrutikadhaivataḥ
4.148ab: kākalyākhyaniṣādaścetyetāvatsvarasaṃbhavaḥ 
4.148cd: deśākṣī nāma rāgaḥ syāditi melasamāhvayaḥ
4.149ab: ekā ṣaḍje ca riṣabhe ṣaḍ ge dve caikikā ca me 
4.149cd: catasraḥ pe pañca dhe ca niṣāde tisra eva ca
4.150ab: ityasya śrutayosmābhirdvāviṃśatirudīritāḥ 
4.150cd: pañcatriṃśakabhedoyaṃ melaprastārake smṛtaḥ 
 iti deśākṣīmelaḥ 13


4.151ab: ṣaḍjaḥ ṣaṭśrutiko nāma riṣabhontarasaṃjñakaḥ 
4.151cd: gāṃdhārastu mapau śuddhau ṣaṭśrutidhaivataḥ svaraḥ  
4.152ab: kākalyākhyaniṣādaścetyetāvatsvarasaṃbhavaḥ 
4.152cd: nāṭābhidhānarāgaḥ syāditi melasamāhvayaḥ 
4.153ab: ekā ṣaḍje ca riṣabhe ṣaḍ ge dve caikitā ca me 
4.153cd: catasraḥ pañcame dhe ca ṣaṭ tathā dve niṣādake  153
4.154ab: ityasya śrutayosmābhirdvāviṃśatirudīritāḥ 
4.154cd: ṣaṭtriṃśabhedasaṃbhūto melaprastarake smṛtaḥ
 iti nāṭamelaḥ  14
4.155ab: varālīmadhyamaścātha kākalyākhyaniṣādakaḥ 
4.155cd: śeṣāḥ śuddhasvarāḥ śuddhavarālīmelasaṃjñakaḥ 
4.156ab: ṣaḍja ekarṣabhe tisro gāṃdhāre dve ca sapta me 
4.156cd: ekaiva pañcame tisro dhaivate pañca nau smṛtāḥ
4.157ab: ityasya śrutayosmābhirdvāviṃśatirudīritāḥ 
4.157cd: ekonacatvāriṃśoyaṃ melaprastārake smṛtaḥ  
 iti śuddhavarālīmelaḥ 15
4.158ab: ṣaḍjaḥ śuddharṣabhaḥ sādhāraṇagāṃdhārasaṃjñakaḥ 
4.158cd: varālīmadhyamaścaiva śuddhau pañcamadhaivatau
4.159ab: kākalyakhyaniṣādasścetyetāvatsvarasaṃbhavaḥ 
4.159cd: melaḥ pantuvarālyākhyo rāgaśca parikīrtitaḥ
4.160ab: ṣaḍja ekarṣabhe tisra stisro ge madhyame tu ṣaṭ 
4.160cd: pañcame tvekikā tisro dhaivate pañca nau smṛtāḥ

4.161ab: ityasya śrutayosmābhirdvāviṃśatirudāhṛtāḥ 
4.161cd: melaprastārake pañcacatvāriṃśoyamucyate
 iti pantuvarālīmelaḥ 16
4.162ab: ṣaḍjaḥ śuddharṣabhaścaiva gāṃdharontaranāmakaḥ 
4.162cd: varālīmadhyamaścātha śuddhau pañcamadhaivatau
4.163ab: kākalyākhyaniṣādaścetyetatsaptasvaroditaḥ 
4.163cd: śuddharāmakriyākhyānarāgameloyamucyate
4.164ab: ṣaḍja ekarṣabhe tisro gāṃdhāre pañca madhyame 
4.164cd: catasraḥ pañcame tvekā dhe tisraḥ pañca nau smṛtāḥ
4.165ab: ityasya śrutayosmābhirdvāviṃśatirudāhṛtāḥ 
4.165cd: bhedoyamekapañcāśo melaprastārake smṛtaḥ 
 iti śuddharāmakriyāmelaḥ  17
4.166ab: ṣaḍjasvaraśca riṣabhaḥ pañcaśrutisamanvitaḥ 
4.166cd: sādhāraṇākhyagāṃdhāro varālīmadhyamastathā
4.167ab: śuddhaśca pañcamaścaiva pañcaśrutikadhaivataḥ 
4.167cd: kaiśikyākhyaniṣādaścetyetatsaptasvaroditaḥ
4.168ab: melaḥ siṃharave rāge veṅkaṭādhvarikalpite 
4.168cd: ṣaḍje tisrotha riṣabhe pañca ge tvekikaiva me
4.169ab: ṣaḍeva pañcame tvekā dhe pañcaikaiva nau smṛtāḥ 
4.169cd: ityasya śrutayaḥ proktā mayā dvāviṃśatiḥ sphuṭam
4.170ab: bhedoyamaṣṭapañcāśo melaprastāra iṣyate  
 iti siṃharavamelaḥ  18
4.170cd: ṣaḍjasvaraśca riṣabhaḥ pañcaśrutisamanvitaḥ

4.171ab: gāṃdhārontarasaṃjñaśca varālīmadhyamastathā 
4.171cd: śuddhaśca pañcamaḥ pañcaśrutiko dhaivatastathā
4.172ab: kākalyākhyaniṣādaśca kalyāṇīmelake svarāḥ 
4.172cd: ṣaḍja ekarṣabhe pañca gāṃdhāre tisra eva me
4.173ab: catasraḥ pañcame tvekā pañca dhe tisra eva nau 
4.173cd: ityasya śrutayosmābhirdvāviṃśatirudīritāḥ
4.174ab: pañcaṣaṣṭitamo bhedo melaprastārake smṛtaḥ 
 iti kalyāṇīmelaḥ 19
4.174cd: asmābhirdarśitā itthaṃ lakṣyalakṣaṇasaṃgatāḥ 
4.175ab: ekonaviṃśatirmelāḥ saṃprati pracaranti ye 
4.175cd: atedānīṃ vicāryante rāmāmātyena lakṣitāḥ
4.176ab: melaprakaraṇe melāḥ svaramelakalānidhau 
4.176cd: tathā hi viṃśatiṃ melānāha rāmo vimūd dhadhīḥ
4.177ab: yujyate tatkathaṃ veti tatpṛcchāmo vayaṃ punaḥ 
4.177cd: taduktarītyā sāraṅganāṭakedāragaulayoḥ
4.178ab: saṃprāptamekamelatvaṃ melā syurviṃśatiḥ katham 
4.178cd: nanu viṃśatimelānāṃ madhye pañcadaśasvapi
4.179ab: meleṣu pañcamelānāmantarbhāvastvayeritaḥ 
4.179cd: anyasya punaranyasminnāntarbhāvo bhaviṣyati
4.180ab: antarākhyānagāṃdhārakākalyākhyaniṣādayoḥ 
4.180cd: sthāne pratinidhitvena saṃgṛhyete yadā svarau


4.181ab: cyutamadhyamagāṃdhāracyutaṣaḍjaniṣādakau 
4.181cd: tathā viṃśatimelānaṃ madhye pañcadaśasvapi
4.182ab: meleṣu pañcamelānāmantarbhāvastvayeritaḥ 
4.182cd: sāraṅganāṭakedāragaulameladvayepi ca
4.183ab: aviśeṣeṇa bhavatā saṃgrāhyatve sadharmakau 
4.183cd: cyutamadhyamagāṃdhāracyutaṣaḍjaniṣādakau
4.184ab: antasya punaranyasminnantarbhāvo bhavettadā 
4.184cd: tato viṃśatimeloktivyāghātoyaṃ duruttaraḥ 
4.185ab: melānāṃ viṃśateryāni lakṣmāṇyuktāni hi tvayā 
4.185cd: tāni sarvāṇi dṛśyante viruddhānyeva kevalam
4.186ab: tatra sthālīpulākākhyanyāyena katicitpunaḥ 
4.186cd: lakṣaṇāni pradarśyante rāma yeṣveva mohitaḥ
4.187ab: na hi tānyatra śakyante dūṣaṇāni tvayerite 
4.187cd: granthe gaṇayituṃ doṣasahasragrathane mayā
4.188ab: tathā hi bhairavīrāgaḥ śaṃkarābharaṇastathā 
4.188cd: gauḍirāgaśca kathitastvayā śrīrāgamelajāḥ
4.189ab: tatkathaṃ bhairavīśuddhadhaivatenānvitā khalu 
4.189cd: śaṃkarābharaṇo rāgontaragāṃdhāravāṃstathā
4.190ab: sakākalīniṣādaśca gauḍīrāgastvayaṃ punaḥ 
4.190cd: jāto mālavagaulākhyarāgamelādisaṃsthitaḥ

4.191ab: rāgāṇāṃ punareteṣāṃ janma śrīrāgamelataḥ 
4.191cd: kathaṃ vikatthase rāma rāma rāma tava bhramaḥ
4.192ab: yaccoktaṃ bhavatā śuddharāmakrīrāgamelataḥ 
4.192cd: pāḍīrāgardradeśyākhyarāgajanma bhavediti
4.193ab: taddoṣaghātaye rāma rāmasmaraṇamātanu 
4.193cd: pāḍyārdradeśirāgau ca prasiddhau gaulamelajau
4.194ab: yadapyāveditā rāma rāma buddhivirāmatā 
4.194cd: deśākṣīmela evaiṣa kaiśikyākhyaniṣādakam
4.195ab: prāpya kannaḍagaulaḥ syādgaulasyātimṛṣāvahā 
4.195cd: karṇāṭagaulaḥ śrīrāgamelodbhavanato na kim
4.196ab: yacca kannaḍagaulasya mele samupajāyate 
4.196cd: ghaṇṭārava iti proktaṃ pātakenāmunā punaḥ
4.197ab: satyaṃ na mokṣyase rāma rāmasetuṃ gatopi vā 
4.197cd: bhairavīmelasaṃbhūto rāgo ghaṇṭāravaḥ khalu
4.198ab: yadapyuktaṃ tvayā nādarāmakrīrāgamelake 
4.198cd: sādhāraṇākhyagāṃdhāraḥ saṃgrāhya iti tatvataḥ
4.199ab: apūrvavayakāratvamāvedayati rāma te 
4.199cd: nādarāmakriyāmelagāṃdhāropyantarābhidhaḥ
4.200ab: yaccoktaṃ rītigaulākhyarāgamelasya lakṣaṇam 
4.200cd: śudhāḥ sarigamāḥ pañca pañcaśrutikadhaivataḥ
4.201ab: kaiśikyākhyaniṣādaścetyatra rāmakriyastathā 
4.201cd: bhairavīrāgamelottho rītigaulaḥ prakīrtyate
4.202ab: śuddharṣabhaśca gāṃdhāraḥ pañcaśrutikadhaivataḥ 
4.202cd: yacca kedāragaulākhyarāgamelasya lakṣaṇe
4.203ab: saṃgrāhyaścyutaṣaḍjākhyaniṣāda iti kalpitam 
4.203cd: tatra sthānenu śocami tava rāmābhidhāṃ punaḥ
4.204ab: kaiśikyākhyaniṣādo hi mele kedāragaulake 
4.204cd: yadapyuktaṃ tvayā rāma hejjujjīrāgamelake
4.205ab: kākalyākhyaniṣādastu saṃgrāhya iti tatpunaḥ 
4.205cd: atitucchaṃ yatastasminmele śuddhaniṣādakaḥ
4.206ab: gṛhyate nikhilairlokairvādakairgāyakairapi 
4.206cd: yaccoktaṃ bhavatā rāma kāmbhojīmelalakṣaṇam
4.207ab: ganī antarakākalyau ridhau pañcaśrutī tathā 
4.207cd: śeṣāḥ śuddhāśca samapāḥ kāmbhojīmelake tviti
4.208ab: tattāvattava gītajñabahiṣkāryatvasādhanam 
4.208cd: kāmbhojīrāgamelasya kaiśikyākhyaniṣādakaḥ
4.209ab: iti no vetti kiṃ vīṇāvādināṃ gṛhadāsyapi 
4.209cd: tasmādvaikārarāmoktānmelānviśvasya vaiṇikaiḥ 
4.209ef: kāntārakūpe veṣṭavyamuddhṛtya bhujamucyate



iti śrīmadadvaitavidyācāryasāgnicityasarvatomukhātirātrasāgnicityāptavājapeyayājigovindadīkṣitanāgamāmbikāvaradvitīyanandanasya 
sāgnicityasarvakratuyājiyajñanārāyaṇadīkṣitāvyavahitānujasyācyuta vijayarāghavabhūpālapreritasya veṅkaṭeśvaradīkṣitasya
kṛtau caturdaṇdīprakāśikāyāṃ  caturthaṃ melaprakaraṇaṃ saṃpūrṇam 


pañcamaṃ rāgaprakaraṇam


5.1ab: turyaprakaraṇe melāḥ saprapañcamudirītāḥ 
5.1cd: atha melodbhavā rāgā lakṣsyante nātivistaram
5.2ab: rañjayanti manāṃsīti rāgāste daśa lakṣaṇāḥ 
5.2cd: bhavanti te mataṅgādyaiḥ prāpitāstāni ca kramāt
5.3ab: lakṣaṇāni daśoktāni lakṣyante tāvadāditaḥ 
5.3cd: grahāṃśau mandratārau ca nyāsāpanyāsakau tathā
5.4ab: atha saṃnyāsavinyāsau bahutvaṃ cālpatā tathā 
5.4cd: lakṣaṇāni daśaitāni rāgāṇāṃ munayobruvan
5.5ab: daśānāmapi caiteṣāṃ kramāllakṣaṇamucyate 
5.5cd: yenādau gīyate gītaṃ svareṇa sa bhaved grahaḥ
5.6ab: bahuśo gīyate yena svareṇāṃśaḥ sa kathyate 
5.6cd: aṃśasvarastvasāveva jīvasvara iti smṛtaḥ
5.7ab: nīcaiḥ svareṇa yadgānaṃ sa mandrasvara ucyate 
5.7cd: uccaiḥ svareṇa yadgānaṃ sa tārasvara ucyate
5.8ab: nyāsasvaraḥ sa kathito yena gītaṃ samāpyate 
5.8cd: avāntarasamaptiṃ yo rāgasyāpi tanoti saḥ
5.9ab: apanyāsaḥ smṛto nyāsastvātyantikasamāptikṛt 
5.9cd: iti bhedo bhavennyāsāpanyasasvarayordvayoḥ
5.10ab: saṃnyāso nāma gītādyakhaṇḍabhāgasamāptikṛt 
5.10cd: gītakhaṇḍādyāvayavasyānte tiṣṭhati sa svaraḥ

5.11ab: vinyāsa etau saṃnyāsavinyāsau bharatādibhiḥ 
5.11cd: antarbhūtāvapanyāsasvara eveti kīrtitau
5.12ab: alaṅghanaṃ tathābhyāso bahutvaṃ dvividhaṃ matam 
5.12cd: svarasyāsparśanaṃ yatra laṅghanaṃ tatra kīrtitam
5.13ab: sākalyena svarasparśastvalaṅghanamiti smṛtam 
5.13cd: yadekasya svarassyaiva nairantaryeṇa vāthavā
5.14ab: vyavadhānena vā bhūyo bhūyopyuccāraṇaṃ hi tat 
5.14cd: abhyāsa iti śaṃsanti bahutvaṃ dvividhaṃ tataḥ
5.15ab: alpatvaṃ ca dvidhā proktamanabhyāsācca laṅghanāt 
5.15cd: pūrvoktābhyāsarāhityamanabhyāsaḥ prakīrtitaḥ
5.16ab: pūrvoktālaṅghanābhāvo laṅghanaṃ parikīrtitam 
5.16cd: lakṣaṇāni daśāpyevaṃ lakṣitāni mayā sphuṭam
5.17ab: athaitallakṣaṇānrāgānuddiśāmi kramādaham 
5.17cd: rāgāstāvaddaśavidhā bharatādyairudīritāḥ
5.18ab: grāmarāgāścoparāgā rāgā bhāṣāvibhāṣikāḥ 
5.18cd: tathaivāntarabhāṣākhyā rāgāṅgākhyāstataḥ param 
5.19ab: bhāṣāṅgāṇi kriyāṅgāṇi hypāṅgānīti ca kramāt 
5.19cd: daśastveteṣu rāgeṣu grāmarāgādayaḥ punaḥ
5.20ab: rāgāstvantarabhāṣāntā mārgarāgā bhavanti ṣaṭ 
5.20cd: tato gandharvalokena prayojyāste vyavasthitāḥ

5.21ab: tasmādrāgaṅgabhāṣāṅgakriyāṅgopāṅgasaṃjñitāḥ 
5.21cd: rāgāścatvāra evaite deśīrāgāḥ prakīrtitāḥ
5.22ab: tatra ratnākaragranthe śārṅgadevena dhīmatā 
5.22cd: catuḥṣaṣṭyadhikaṃ rāgaśatadvayamudīritam
5.23ab: lakṣyante tena kutrāpi lakṣyavartmani saṃprati 
5.23cd: tataḥ prasiddhivaidhuryāttyktvā rāgāṃstu tānpunaḥ
5.24ab: sarvatra lakṣyamārgetra saṃprati pracaranti ye 
5.24cd: tānasmatparamācāryatānappāryasamuddhṛtān
5.25ab: rāgānnirūpayiṣyāmi lakṣyalakṣaṇasaṃmatān 
5.25cd: grahāṃśanyāsamandrādivyavasthā teṣu yadyapi
5.26ab: deśītvātsarvarāgeṣu naikāntena pravartate 
5.26cd: tathāpi lakṣyamāśritya gānalakṣmānusṛtya ca
5.27ab: rāgāṇāṃ lakṣaṇaṃ brūmaḥ saṃprati pracaranti ye 
5.27cd: nirūpyamāṇarāgāṇāṃ ṣaḍjādikramato bruve
5.28ab: likhyante pañcabhiḥ padyai rāgāḥ ṣaḍjagrahasvarāḥ 
5.28cd: nāṭaḥ saurāṣṭrasāraṅganāṭau śuddhavasantakaḥ 
5.29ab: guṇḍakriyā mecabaulirnādarāmakriyastathā 
5.29cd: varālī lalitā pāḍirāgaḥ sālagabhairavī
5.30ab: śrīrāgārabhidhanyāsiśaṃkarābharaṇābhidhāḥ 
5.30cd: rāgā hindolabhūpālahindolādyavasantakāḥ


5.31ab: āharyābherisāmantā vasantādyā ca bhairavī 
5.31cd: hejjujjirmālavaśrīśca śuddharāmakriyā tathā
5.32ab: kāmbhojī ca mukhārī ca devagāndhārikā tathā 
5.32cd: nāgadhvaniḥ sāmarāgastathā sāmavarālikā
5.33ab: ekatriṃśadime rāgāḥ ṣaḍjanyāsagrahāṃśakāḥ 
5.33cd: gurjarī bhinnaṣaḍjaśca revagutistrayopyamī 
5.34ab: rinyāsāṃśagrahāḥ proktā mataṅgabharatādibhiḥ 
5.34cd: nārāyaṇākhyadeśākṣī deśākṣī rāga eva ca
5.35ab: nārāyaṇyatha karṇāṭo baṅgālaśceti viśrutāḥ 
5.35cd: ime rāgāstu catvāro ganyāsāṃśagrahāḥ smṛtāḥ
5.36ab: jayantaseno bahulī madhyādirime trayaḥ 
5.36cd: magrahā madhyamanyāsā māṃśakāḥ parikīrtitāḥ
5.37ab: āndhālī caiva sāverī panyāsāṃśagrahe ubhe 
5.37cd: rāgo mallaharī ghaṇṭāravo velāvalī tathā
5.38ab: bhairavī ceti catvāro dhanyāsāṃśagrahāḥ smṛtāḥ 
5.38cd: gaulakedāragaulau dvau cchāyāgaulābhidhastathā
5.39ab: rītigaulaḥ pūrvagaulo gaulo nārāyaṇābhidhaḥ 
5.39cd: rāgaḥ kannaḍagaulaśca sapta gaulā ime punaḥ
5.40ab: niṣādagrahaninyāsaniṣādāṃśāḥ prakīrtitāḥ 
5.40cd: catuḥpañcādaduddiṣṭā iti rāgā grahādibhiḥ


5.41ab: athaiteṣāṃ kramāllakṣma lakṣyalakṣaṇasaṃgatam 
5.41cd: nāṭo bhāṣāṅgarāgotra vādī ṣaḍjaḥ svaro mataḥ 
5.42ab: saṃvādī pañcamo jñeyo ganī proktau vivādinau 
5.42cd: anuvādī ridhadvandvaṃ cāyaṃ sāyaṃ pragīyate
5.43ab: avarohe nidhagarivarjamenaṃ pracakṣate 
5.43cd: saṃpūrṇarāgaścaivaiṣa saṃmato ganavedinām
5.44ab: saurāṣṭrarāgo melasya gaulasyābhyudayaḥ paraḥ 
5.44cd: saṃpūrṇaścaiṣa vādī ca ṣaḍjaḥ saṃvādinau mapau
5.45ab: niṣādaścānuvādīha ridhau dvau ca vivādinau 
5.45cd: sarvavelāsu gātavyaḥ khyātaḥ saṃgītavedibhiḥ
5.46ab: sāraṅganāṭaḥ saṃpūrṇaḥ saṃbhūto gaulamelataḥ 
5.46cd: asyāpi ca bhavedvādī ṣaḍjaḥ saṃvādinau mapau
5.47ab: vivādinau ganī cānuvādinau dhaivatarṣabhau 
5.47cd: sāyaṃ cāyaṃ pragātavyaḥ saṃgītāmbudhipāragaiḥ
5.48ab: rāgaḥ śuddhavasantākhyo rāgāṅgo gīyate prage 
5.48cd: śaṃkarābharaṇākhyātarāgamelasamudbhavaḥ
5.49ab: āha baikārarāmastvārohe pañcamavarjanāt 
5.49cd: ṣāḍavatvaṃ na tad yuktaṃ yasmādasyāvarohaṇāt
5.50ab: ārohepi prayogosti tasmātsaṃpūrṇarāgatā 
5.50cd: dinasya carame yāme gītaḥ soyaṃ śubhāvahaḥ


5.51ab: guṇḍakriyā gaulamelajātā saṃpūrṇatāmatā 
5.51cd: nādaramakriyārāgaḥ saṃpūrṇasvarasaṃgataḥ
5.52ab: geyaḥ sāyāhnasamaye gaulamelasamudbhavaḥ 
5.52cd: varālirāgaḥ saṃpūrṇo vādī ṣad djotha kathyate
5.53ab: saṃvādinau mapau jñeyau ganī caiva vivādinau 
5.53cd: riṣabho hyanuvādī syātsarvadāpyeṣa gīyate
5.54ab: prage prageyā lalitā pavarjā gaulamelajā 
5.54cd: pāḍīrāgo gaulamelaprabhūtaḥ ṣāḍavo mataḥ
5.55ab: galopaścarame yāme dinasya parigīyate 
5.55cd: śrīrāgamelasaṃbhūto rāgaḥ sālagabhairavī
5.56ab: saṃpūrṇasvarasaṃyuktā yāme geyā turīyake 
5.56cd: śrīrāgaḥ paripūrṇopi gadhayoḥ sthānavarjitaḥ
5.57ab: geyaḥ sāyhnasamaye sarvasaṃpadpradāyakaḥ 
5.57cd: ārabhīnāmako rāgaḥ saṃpūrṇasvarasaṃgataḥ
5.58ab: melastvasya sa eva syācchaṃkarābharaṇaḥ svayam 
5.58cd: dhanyāsirāgo rāgāṅgo jātaḥ śrīrāgamelataḥ
5.59ab: ridhalopādauḍuvoyaṃ prātargītaḥ śubhapradaḥ 
5.59cd: śaṃkarābharaṇo rāgaḥ pūrṇaḥ sāyaṃ pragīyate 
5.60ab: hindolasaṃjñako rāgo bhairavīmelasaṃbhavaḥ 
5.60cd: auḍuvī ridhalopena sarvakāleṣu gīyate



5.61ab: bhūpālaḥ prātarudgeya auḍuvī manivarjanāt 
5.61cd: eṣa rāgāṅgarāgeṣu gaṇitaḥ śārṅgasūriṇa
5.62ab: āharīmelajaḥ pūrṇo hindolādyavasantakaḥ 
5.62cd: saṃpūrṇastvāharīrāgaḥ ṣaḍjapañcamakau kramāt 
5.63ab: vādisaṃvādinau tatra ganī caiva vivādinau 
5.63cd: anuvādisvarau jñeyau ridhau sāyaṃ pragīyate
5.64ab: ābherirāgaḥ pūrṇoyamāharīmelasaṃbhavaḥ 
5.64cd: sāmantarāgaḥ pūrṇotra vadisaṃvādinau sapau
5.65ab: vivādinau nigāvanye svarāḥ syuranuvādinaḥ 
5.65cd: śaṃkarābharaṇacchāyaḥ sāyameṣa pragīyate
5.66ab: vasantabhairavīrāgaḥ saṃpūrṇopyalpapañcamaḥ 
5.66cd: prātargātavya ityevaṃ khyāto vātātmajanmanā
5.67ab: hejjujjirāgaḥ saṃpūrṇo yāmehno gīyatentime 
5.67cd: ṣāḍavī mālavaśrīḥ syādrāgāṅgamṛṣabhojjhitaḥ
5.68ab: melaḥ śrīrāgamelasya sarvakāleṣu gīyate 
5.68cd: saṃpūrṇaḥ śuddharāmakrī vādī ṣad djotra kathyate
5.69ab: saṃvādī pañcamaḥ prokto ganī caiva vivādinau 
5.69cd: anuvādī ridhadvandvaṃ geyaṃ sāyaṃ pragīyate
5.70ab: kriyāṅgarāgoyamiti bharatādyairudīritam 
5.70cd: kāmbhojirāgaḥ saṃpūrṇopyārohe manivakritaḥ

5.71ab: sāyaṃ saṃgīyate soyaṃ saṃgītāgamapāragaiḥ 
5.71cd: mukhārirāgaḥ saṃpūrṇo vādisaṃvādināviha 
5.72ab: sapau vivādinau tvatra ganī caivānuvādinau 
5.72cd: ridhāviti ca boddhavyaṃ gātavyaḥ sarvadāpyayam
5.73ab: saṃpūrṇo devagāndhārīrāgaḥ śrīrāgamelajaḥ 
5.73cd: gātavyaḥ prātarevaiṣa nāgadhvanirathocyate
5.74ab: saṃpūrṇarāgo rāgāṅgaṃśaṃkarābharaṇotthitaḥ 
5.74ab: śaṃkarābharaṇānmelātsaṃbhūtaḥ sāmarāgakaḥ
5.75ab: saṃpūrṇaḥ satataṃ geyo mandramadhyamabhūṣitaḥ 
5.75cd: rāgaḥ sāmavarālyākhyaḥ sāmavedasamudbhavaḥ
5.76ab: saṃpūrṇo gīyate nityamityekatriṃśadīritāḥ 
5.76cd: rāgāḥ salakṣaṇāḥ samyakṣaḍjanyāsagrahāṃśakāḥ 
5.77ab: atharṣabhagrahāṇāṃ trirāgāṇāṃ lakṣma cakṣmahe 
5.77cd: saṃpūrṇo gurjarīrāgo rāgāṅgo gaulamelajaḥ
5.78ab: prage pragīyaḥ kathitastvavarohe dhavarjitaḥ 
5.78cd: bhinnaṣaḍjākhyarāgoyaṃ jāto bhūpālamelataḥ
5.79ab: saṃpūrṇaḥ prathame yāme dinasya parigīyate 
5.79cd: revaguptistu hejjujjimelottho manivarjanāt 
5.80ab: auḍuvaścarame yāme divasasyaiṣa gīyate 
5.80cd: catvārotha nirūpyante rāgā gāndhārakagrahāḥ

5.81ab: nārāyaṇādyadeśākṣiḥ saṃpūrṇo gīyate prage 
5.81cd: śaṃkarābharaṇākhyānarāgamelasamudbhavaḥ
5.82ab: saṃpūrṇa eva deśākṣīrāgaḥ prātaḥ pragīyate 
5.82cd: melo nārāyaṇīrāgaḥ śaṃkarābharaṇoditaḥ
5.83ab: saṃpūrṇastveṣa gātavyaḥ prātaḥ saṃgītakovidaiḥ 
5.83cd: rāgaḥ karṇāṭabaṅgālo bhāṣāṅgaṃ gaulamelajaḥ
5.84ab: prātaḥkāleṣu gātavyaḥ ṣāḍavoyaṃ nivarjitaḥ 
5.84cd: sarvadāpyeṣa gātavyo gītajñaiḥ śubharaktidaḥ
5.85ab: manyāsāṃśagrahā rāgā nirūpyante trayodhunā 
5.85cd: jayantasenākhyarāgo jātaḥ śrīrāgamelataḥ
5.86ab: rivarjitaḥ ṣāḍavoyaṃ sāyaṃkāle pragīyate 
5.86cd: madhyamādistu rāgāṅgarāgaḥ śrīrāgamelajaḥ
5.87ab: ridhalopādauḍuvoyaṃ sāyaṃkāle pragīyate 
5.87cd: raktiretasya rāgasya muralyāṃ dṛśyatedhikā
5.88ab: bahulī gaulamelottho rāgo madhyamavarjanāt 
5.88cd: ṣāḍavo gīyate soyaṃ sāyaṃkāle vicakṣaṇaiḥ
5.89ab: panyāsāṃśagrahau rāgau nirūpyete mayādhunā 
5.89cd: nigalopādauḍuvoyamāndhālīrāga īritaḥ

5.90ab: melaḥ śrīrāgamelasya kathyate gītavedibhiḥ 
5.90cd: gaulamelasamudbhūtaḥ sāverīrāga īritaḥ
5.91ab: ārohe ganilopoyaṃ prātargīto vicakṣaṇaiḥ 
5.91cd: nirūpyantedhunā rāgāścatvāro dhaivatagrahāḥ 
5.92ab: khyātā malaharī gaulamelajātā nilopataḥ 
5.92cd: ṣāḍavatvaṃ gatā prātargātavyā gītakovidaiḥ
5.93ab: ghaṇṭāravākhyarāgastu bhairavīmelasaṃbhavaḥ 
5.93cd: saṃpūrṇasvarasaṃyuktaḥ sarvakāleṣu gīyate
5.94ab: velāvalī tu bhāṣāṅgaṃ jātaḥ śrīrāgamelataḥ 
5.94cd: saṃpūrṇabhāvaṃ bhajate prabhāte caiṣa gīyate
5.95ab: sāyāhnarāgaḥ saṃpūrṇastūpāṅgaṃ bhairavī smṛtaḥ 
5.95cd: vādī ṣaḍjotra saṃvādī pañcamaḥ syādvivādinau
5.96ab: svarau niṣādagāṃdhārau ridhau caivānuvādinau 
5.96cd: nirūpyante sapta rāgā ninyāsāṃśagrahā mayā 
5.97ab: gaulastu ṣāḍavo rāgo rāgāṅgaṃ dhaivatojjhitaḥ 
5.97cd: vādisaṃvādināvatra rigau śaśvatpragīyate
5.98ab: kedāragaulaḥ saṃpūrṇaḥ kāmbhojīmelasaṃbhavaḥ 
5.98cd: geyosau sutarāṃ raktidāyako gāyakottamaiḥ 
5.99ab: upāṅgarāga ityevamūcire bharatādayaḥ 
5.99cd: gaulamelodbhavaśchāyāgaulaḥ saṃpūrṇatāṃ gataḥ
5.100ab: rītigaulākhyarāgastu bhairavīmelasaṃbhavaḥ 
5.100cd: saṃpūrṇaścaiṣa gātavyaḥ soyaṃ saṃgītakovidaiḥ

5.101ab: pūrvagaulasya melaḥ syācchuddhagaulaśca yaḥ smṛtaḥ 
5.101cd: saṃpūrṇaścaiṣa gātavyaḥ sāyāhne gītakovidaiḥ
5.102ab: nārāyaṇādyagaulastu saṃpūrṇaḥ parikīrtitaḥ 
5.102cd: kedāragaulamelotthaḥ sāyāhne tveṣa gīyate
5.103ab: rāgaḥ kannaḍagauloyaṃ jātaḥ śrīrāgamelataḥ 
5.103cd: saṃpūrṇopi kadācitsyādārohe tyaktamadhyamaḥ 
5.104ab: rāgaḥ siṃharavo nāma ṣaḍjanyāsagrahāṃśakaḥ 
5.104cd: soyamasmābhirunnītaḥ saṃpūrṇo gīyate sadā
5.105ab: lakṣitāḥ pañcapañcāśaditi rāgāḥ sphuṭaṃ mayā 
5.105cd: gītaṭhāyaprabandhā hi tānappāryaiḥ pravartitāḥ  
5.106ab: deśīyarāgāḥ kalyāṇīpramukhāḥ santi koṭiśaḥ 
5.106cd: gītaṭhāyaprabandheṣu naite yogyā kadācana
5.107ab: kalyāṇirāgaḥ saṃpūrṇa ārohe manivarjitaḥ 
5.107cd: gītaprabandhayogyopi turuṣkāṇāmatipriyaḥ 
5.108ab: rāgaḥ pantuvarālyākhyaḥ saṃpūrṇaḥ pāmarapriyaḥ 
5.108cd: gītaṭhāyaprabandhānāṃ dūrād dūrataraḥ smṛtaḥ 
5.109ab: evaṃ prakāreṇonneyā rāgā deśasamudbhavāḥ 
5.109cd: ānanyātsaṃkarāccaiva nāsmābhirlakṣitāḥ pṛthak
 

iti śrīmadadvaitavidyācāryasāgnicityasarvatomukhātirātra sāgnicityāptavājapeyayājigovindadīkṣita nāgamāmbikāvaradvitīyanandanasya 
sāgnicityasarvakratuyājiyajñanārāyaṇadīkṣitāvyavahitānujasyācyutavijayarāghavabhūpālapreritasya veṅkaṭeśvaradīkṣitasya
kṛtau caturdaṇdīprakāśikāyāṃ  pañcamaṃ rāgaprakaraṇaṃ saṃpūrṇam 

ṣaṣṭhamālāpaprakaraṇam



6.1ab: evaṃ rāgaprakaraṇe rāgāḥ samyaṅ nirūpitāḥ 
6.1cd: athālāpaprakaraṇe teṣāmālāpa ucyate
6.2ab: tatrālāpeṣu sarvatrāpyādāvākṣiptikā smṛtā 
6.2cd: ākṣiptikaiva lokesminnāyattamiti gīyate 
6.3ab: pīnatvena yathakṣiptaṃ svanirvāhāya bhojanam 
6.3cd: rāgeṇāpi tathākṣiptetyādāvākṣiptikā matā
6.4ab: ākṣiptikānantaraṃ tu kartavyā rāgavardhanī 
6.4cd: iyameva janairloke yaḍupityabhidhīyate
6.5ab: yasmādākṣiptikodbhūtaṃ rāgaṃ vardhayate sphuṭam 
6.5cd: tasmādākhyāyate rāgavardhanītyabhidhānataḥ
6.6ab: rāgavardhanyasāveva proktā karaṇamityapi 
6.6cd: tato vidārī gātavyā loke muktāyisaṃjñitā
6.7ab: ādyadvitīyayo rāgavardhanyośchedakatvataḥ 
6.7cd: vidārīti vadantyevamuttaratrāpi yojyatām
6.8ab: anantaraṃ samudgeyā dvitīyā rāgavardhanī 
6.8cd: tasyā eva ca lokesmindvedhā yaḍupiti prathā 
6.9ab: tadvidārī dvitīyātha tṛtīyā rāgavardhanī 
6.9cd: tṛtīyā tadvidārī ca kartavyā tadanantaram
6.10ab: seyaṃ tṛtīyakā rāgavardhanī tadvidārikā 
6.10cd: vikalpena kvacitsyātāṃ na syātāṃ vā kvacitkvacit

6.11ab: tataḥ sthāyī bhavettatra sthāyiśabdārtha ucyate 
6.11cd: yatropaveśyate tānaḥ svare sthāyī sa kathyate
6.12ab: tatrādau madhyaṣaḍjākhyaḥ sthāyī tallakṣma cakṣmahe 
6.12cd: madhyaṣaḍjaṃ samārabhya tāraṣaḍjāvadhi kramāt
6.13ab: bhavantyaṣṭau svarā rāge saṃpūrṇe sapta ṣāḍave 
6.13cd: auḍuve ṣaṭ kramātteṣāmārohaḥ kramataḥ punaḥ
6.14ab: ekaikasya svarasyaiṣāṃ tānadvitayasaṃkhyayā 
6.14cd: madhyaṣaḍjāditārāntasvareṣvaṣṭasvapi smṛtāḥ 
6.15ab: dvyaṣṭa tānā madhyaṣaḍjanyāsavanto bhavantyamī 
6.15cd: tānadvayaṃ svare yasmingīyate tatpuraḥsthitāḥ
6.16ab: na saṃgrāhyāḥ svarāḥ kiṃ tu svādhaḥsthāne gateṣvapi 
6.16cd: āmandrarṣabhamārohāvarohakramataḥ svarān
6.17ab: yathāyogaṃ samādāya vinyasyenmadhyaṣaḍjake 
6.17cd: avarohepyevameva viśeṣastu pradarśyate
6.18ab: tānadvayaṃ tāraṣaḍje gītvā tāraniṣādake 
6.18cd: tānadvayaṃ yathā gāyettasminavasare punaḥ
6.19ab: na saṃspṛśedevameva pañcame madhyame tathā 
6.19cd: gāṃdhārarṣabhayormadhyaṣadjepi ca pṛthakpṛthak 
6.20ab: tānadvaye gīyamāne spṛśennādhastanasvarān 
6.20cd: tadevamavarohe tu grāhyā nādhastanāḥ svarāḥ


6.21ab: ārohe tvagrimā naiva svarā grāhyā iti sthitiḥ 
6.21cd: atrarohevarohe ca dvau dvau tānau pratisvaraṃ 
6.22ab: tayorādimatāne tu na kāryo niṣkramaḥ svare 
6.22cd: kiṃ tu svarasparśamātraṃ tataḥ sthāne dvitīyake
6.23ab: kṣaṇamātraṃ svare sthitvā paścāttānaṃ samāpayet 
6.23cd: niyamoyaṃ madhyaṣaḍjasthāyimātre prakīrtitaḥ
6.24ab: tadevaṃ madhyaṣaḍjākhyaḥ sthāyī samanuvarṇitaḥ 
6.24cd: evaṃ madhyaniṣādākhyasvarādāmandraṣaḍjakam
6.25ab: sapta svarāḥ saṃbhavanti teṣu saptasvareṣvapi 
6.25cd: nidhapādyāḥ svarā ye ye sahantevasthitiṃ pṛthak
6.26ab: tānsvarānsthāyinaḥ kṛtva paścādārohamārgataḥ 
6.26cd: tattatsvarāpekṣayāṣṭau svarā grāhyā yathākramam
6.27ab: tadūrdhvaṃ vidyamānāṃstu svarāṃstāṃścaiva saṃspṛśet 
6.27cd: evaṃ mandrasvareṣvevārohe tānacatuṣṭayam
6.28ab: avarohe catustānāngītasthāyisvareṣvatha 
6.28cd: nyāsaḥ kartavya ityevaṃ saṃpradāyaḥ pradarśitaḥ
6.29ab: samāpyaivaṃ sthāyividhiṃ kuryāttadanuvartanam 
6.29cd: vardhanīmeva lokesminnāhurmakaraṇīṃ janāḥ
6.30ab: vardhanyāśca bhavenmandraṣaḍje tāvadupakramaḥ 
6.30cd: nyāsastu madhyaṣaḍjetha caturthī rāgavardhanī 


6.31ab: tatastadanusāreṇa caturthī syādvidārikā 
6.31cd: sādhāraṇaṃ sarvarāgeṣvetadālāpalakṣaṇam
6.32ab: tānappākṛtapañcāśadrāgālāpeṣu matkṛtam 
6.32cd: ālāpalakṣaṇamidaṃ lakṣyatāṃ lakṣyakovidaiḥ

iti śrīmadadvaitavidyācāryasāgnicityasarvatomukhātirātrasāgnicityāptavājapeyayājigovindadīkṣitanāgamāmbikāvaradvitīyanandanasya 
sāgnicityasarvakratuyājiyajñanārāyaṇadīkṣitāvyavahitānujasyācyutavijayarāghavabhūpālapreritasya veṅkaṭeśvaradīkṣitasya
kṛtau caturdaṇdīprakāśikāyāṃ ṣaṣṭhamālāpaprakaraṇaṃ saṃpūrṇam 


saptamaṃ ṭhāyaprakaraṇam


7.1ab: evaṃ ṣaṣṭhaprakaraṇe proktamālāpalakṣaṇam 
7.1cd: saptametha prakaraṇe ṭhāyalakṣaṇamucyate 
7.2ab: tattadrāgānusāreṇa yatra kutrāpi ca svare 
7.2cd: sthitvā svaraṃ tamevātha sthāyinaṃ parikalpya ca
7.3ab: tatpurovartiṣu catuḥsvareṣvatha yathākramam 
7.3cd: tattadrāgānusāreṇārohe tānacatuṣṭayam
7.4ab: avarohe tathā tānacatuṣṭayamiti kramāt 
7.4cd: gītvā tānāṣṭakaṃ pañcādārabhya sthāyinaṃ svaram
7.5ab: yaduktaṃ kaścidākalpya vinyasyenmandraṣaḍjake 
7.5cd: sthāyisthitasya tasyaiva yaḍupasyābhidhīyate
7.6ab: loke makariṇītyevaṃ saṃjñā muktāyikā tataḥ 
7.6cd: ṭhāyasāmānyalakṣmedaṃ veṅkaṭādhvariṇoditam
7.7ab: paramo gururasmākaṃ tānappācāryaśekharaḥ 
7.7cd: sarveṣāmapi rāgāṇāmetallakṣmānusārataḥ 
7.8ab: ṭhāyānprakalpayāmāsa lakṣyamasya tadeva saḥ

iti śrīmadadvaitavidyācāryasāgnicityasarvatomukhātirātrasāgnicityāptavājapeyayājigovindadīkṣitanāgamāmbikāvaradvitīyanandanasya 
sāgnicityasarvakratuyājiyajñanārāyaṇadīkṣitāvyavahitānujasyācyutavijayarāghavabhūpālapreritasya veṅkaṭeśvaradīkṣitasya
kṛtau caturdaṇdīprakāśikāyāṃ saptamaṃ ṭhāyaprakaraṇaṃ saṃpūrṇam 

 aṣṭamaṃ gītaprakaraṇam


8.1ab: evaṃ ṭhāyaprakaraṇe ṭhāyāḥ samyaṅ nirūpitāḥ 
8.1cd: aṣṭametha prakaraṇe gītajātaṃ nirūpyate
8.2ab: nanu gīyata ityevaṃ vyutpatyālāpaṭhāyayoḥ 
8.2cd: prabandhānāṃ ca gītatvamasti tatkiṃ nirūpyate
8.3ab: iti ceducyate gītaśabdoyaṃ yogataḥ punaḥ 
8.3cd: prabandhālāpaṭhāyānāṃ vācakaḥ syāttathāpyasau
8.4ab: rūḍhyā sālagasūḍākhyagītabhedaikavācakaḥ 
8.4cd: athaḥ sālagasūḍākhyaṃ gītamatra nirūpyate
8.5ab: tatra sālagasūḍetiśabdasyārthaḥ pradarśyate 
8.5cd: sūḍa ityeṣa deśīyaśabdo gītakavācakaḥ
8.6ab: sa ca sūḍo dvidhā śuddhaśchāyālaga iti kramāt 
8.6cd: tatra brūmaḥ prakaraṇe śuddhasūḍobhidhāsyate
8.7ab: atha cchāyālagaḥ sūḍaśchāyā nāma samānatā 
8.7cd: śuddhacchāyā śuddhasāmyaṃ tāṃ chāyāṃ lagatītyayam
8.8ab: gacchatīti yatastasmācchāyālaga iti smṛtaḥ 
8.8cd: chāyālageti śabdāpabhraṃśaḥ sālaga ityayam
8.9ab: śuddhatvaṃ cātra śāstroktaniyamena samanvayaḥ 
8.9cd: evaṃ sālagasūḍeti śabdasyārthaḥ pradarśitaḥ
8.10ab: sa ca sālagasūḍākhyo dhruvādiḥ saptadhā mataḥ 
8.10cd: ādyo dhruvastato maṭṭaḥ pratimaṭṭo nisārukaḥ

8.11ab: aṭṭatālastato rāsa ekatālīti ca kramat 
8.11cd: tatrāpi prathamoddiṣṭadhruvalakṣaṇamucyate
8.12ab: ādau khaṇḍadvayaṃ kārye bhinnamātvekadhātukam 
8.12cd: tatkhaṇḍadvayamudgrāho vijñeyastadanantaram
8.13ab: udgrāhasvarataḥ kiṃciduccasvarasamanvitam 
8.13cd: khaṇḍaṃ kuryādidaṃ khaṇḍatrayaṃ dvirgeyamiṣyate
8.14ab: tato dvikhaṇḍa ābhogaḥ stutyanāmāṅkitaḥ smṛtaḥ 
8.14cd: uccasvaraikakhaṇḍaḥ syādābhoga iti kecana
8.15ab: udgrāhasyādyakhaṇḍe ca nyāso yatra sa tu dhruvaḥ 
8.15cd: taṃ ca dhruvaṃ dvyaṣṭavidhaṃ vadanti bharatādayaḥ
8.16ab: ekādaśākṣarātkhaṇḍādekaikākṣaravardhitaiḥ 
8.16cd: khaṇḍairdhruvā dvyaṣṭavidhāḥ ṣaḍviṃśatyakṣarāvadhi
8.17ab: jayantaḥ śekharotsāhau tato madhuranirmalau 
8.17cd: kuntalaḥ komalaścāro nandanaścandraśekharaḥ
8.18ab: kāmado vijayākhyaśca kaṃdarpo jayamaṅgalaḥ 
8.18cd: tilako lalitaśceti saṃjñāsteṣāṃ kramādimāḥ
8.19ab: āditālena śṛṅgāre jayanto gīyate budhaiḥ 
8.19cd: śekharo gīyate vīre rase niḥsārutālataḥ
8.20ab: utsāhaḥ pratimaṭṭena hāsye tālena gīyate 
8.20cd: madhuro bhogado geyaḥ karuṇe hayalīlayā


8.21ab: krīḍātālena śṛṅgāre gīyate nirmalo dhruvaḥ 
8.21cd: laghuśekharatālena kuntalo gīyatedbhute 
8.22ab: keralo vipralambhe ca jhompatālena gīyate 
8.22cd: harṣado gīyate cāro vīre niḥsālutārataḥ
8.23ab: nandano vīraśṛṅgāre tvekatālena gīyate 
8.23cd: vīre hāsye ca śṛṅgāre pratimaṭṭena gīyate
8.24ab: abhīṣṭaphaladaḥ śrotṛgātṛṛṇāṃ candraśekharaḥ 
8.24cd: pratimaṭṭena śṛṅgāre gātavyaḥ kāmadadhruvaḥ
8.25ab: hāsye dvitīyatālena gāyanti vijayadhruvam 
8.25cd: kaṃdarpo hāsyaśṛṅgārakaruṇeṣvāditālataḥ
8.26ab: krīḍātālena śṛṅgāre gātavyo jayamaṅgalaḥ 
8.26cd: tilako vīraśṛṅgāre tvekatālyā pragīyate
8.27ab: pratimaṭṭena śṛṅgāre gīyate lalitadhruvaḥ 
8.27cd: syādvarṇaniyamaḥ sarvakhaṇḍe khaṇḍadvaye yathā
8.28ab: iti dhruvaṃ nirūpyātha maṭṭalakṣaṇamucyate 
8.28cd: yatidvayaṃ vaikayatiryatrodgrāhākhyakhaṇḍake
8.29ab: dhruvakhaṇḍaṃ tatastacca dvivāraṃ geya iṣyate 
8.29cd: tad gītvā dhruvamāgatya cābhogo gīyate sakṛt
8.30ab: dhruve nyāsastataḥ proktaḥ sa maṭṭo maṭṭatālakaḥ 
8.30cd: jayapriyo maṅgalaśca sundaro vallabhastathā

8.31ab: kalāpaḥ kamalaśceti ṣaḍ bhedā maṭṭake matāḥ 
8.31cd: ṣaṭprakāro maṭṭatālastena gītiśca vidyate
8.32ab: vīre jayapriyo geyo maṭṭena jagaṇātmanā 
8.32cd: ādyantayorlaghurmadhye guruścejjagaṇaḥ smṛtaḥ
8.33ab: geyo bhagaṇamaṭṭena śṛṅgāre maṅgalābhidhaḥ 
8.33cd: ādau gururlaghudvandvaṃ paścāccedbhagaṇaḥ smṛtaḥ
8.34ab: yuktaḥ sagaṇamaṭṭena śṛṅgāre sundaro mataḥ 
8.34cd: ādau laghudvayaṃ cānte guruścetsagaṇo mataḥ
8.35ab: jñeyo ragaṇamaṭṭena vallabhaḥ karuṇe rase 
8.35cd: ādyantayorgururmadhye laghuścedragaṇo mataḥ
8.36ab: virāmāntena nagaṇo maṭṭatālena gīyate 
8.36cd: hāsye rase kalāpākhyaḥ kamalastvadbhute rase
8.37ab: virāmāntadrutadvandvopari laghvāttamaṭṭataḥ 
8.37cd: nagaṇastrilaghuḥ prokta iti maṭṭo nirūpitaḥ
8.38ab: athoddeśakrameṇaiva pratimaṭṭo nirūpyate 
8.38cd: maṭṭavatpratimaṭṭasya lakṣmodgrāhādike matam
8.39ab: pratimaṭṭābhidhastālaviśeṣotra prakīrtitaḥ 
8.39cd: pratimaṭṭaścaturdhā syādamarastārasaṃjñitaḥ
8.40ab: vicāraḥ kuntanāmā cetyeteṣāṃ lakṣaṇaṃ bruve 
8.40cd: amaro guruṇaikena śṛṅgāre gīyate rase


8.41ab: virāmāntadrutadvandvāllaghudvandvena gīyate 
8.41cd: tārākhyaḥ pratimaṭṭosau rasayorvīraraudrayoḥ
8.42ab: laghutrayādvirāmāntādvicāraḥ karuṇe bhavet 
8.42cd: virāmamadhyakalaghutrayātkuntodbhute smṛtaḥ
8.43ab: pratimaṭṭaṃ nirūpyaivaṃ niḥsārorlakṣaṇaṃ bruve 
8.43cd: baddhā niḥsārutālena niḥsāruriti kīrtitā
8.44ab: vaikundānandakāntārasamarā vāñchitastathā 
8.44cd: viśālaśceti niḥsārugītabhedā ṣad dīritāḥ
8.45ab: drutadvandvopari laghudvandvādvaikunda ucyate 
8.45cd: bhavedānanda ānando virāmāntadrutadvayāt
8.46ab: vipralambhe tu kāntāro laghuna guruṇā smṛtaḥ 
8.46cd: laghudvayādvirāmāntātsamaro nāma kīrtitaḥ
8.47ab: laghudvayāddrutadvandvādvāñchitaḥ kathyate budhaiḥ 
8.47cd: laghudrutadvaye punarlaghubhiḥ syādviśālakaḥ
8.48ab: niḥsārukaṃ nirūpyaivamaṭṭatālobhidhīyate 
8.48cd: maṭṭatālena saṃyuktamaṭṭatālaṃ pracakṣate
8.49ab: niḥśaṅkaḥ śaṅkhaśīlau ca cārotha makarandakaḥ 
8.49cd: vijayaśceti ṣaḍbhedānaṭṭatāle pracakṣate
8.50ab: lagurubhyāṃ drutadvandvānniḥśaṅko vismaye bhavet 
8.50cd: laghordrutadvayena syācchaṅkhaḥ śṛṅgāravīrayoḥ


8.51ab: śānte śīlo virāmāntāddrutadvandvāllaghurbhavet 
8.51cd: drutadvandvopari laghugurubhyāṃ cāra īritaḥ
8.52ab: makarando drutadvandvānantaraṃ guruṇā smṛtaḥ 
8.52cd: vijayastu drutadvandvānantaraṃ laghunā smṛtaḥ
8.53ab: ityaṭṭatālaḥ kathito rāsakotha nirūpyate 
8.53cd: nibaddho rāsatālena rāsakaḥ sa caturvidhaḥ
8.54ab: vinādo varado nandaḥ kambukaścetyanukramāt 
8.54cd: ālāpāntād dhruvapadādvinodaḥ kautuke smṛtaḥ
8.55ab: dhruvādālāpamadhyāttu varado devatāsmṛtau 
8.55cd: khaṇḍamādyaṃ dvikhaṇḍasyodgrāhasyālāpanirmitam
8.56ab: yasyāsau rāsako nando gīyatedbhuta eva saḥ 
8.56cd: ālāpāderdhruvapadātkambujaḥ karuṇe bhavet
8.57ab: sarveṣu rāsakeṣveṣu dvikhaṇḍodgrāhakalpanā 
8.57cd: ityuktvā rāsakaṃ gītamekatālī nirūpyate
8.58ab: ekatālī bhavedekatālyā sā ca tridhā smṛtā 
8.58cd: ramā ca candrikā tadvadvipuletyatha lakṣaṇam
8.59ab: sakṛddviyatirudgrāhontarastvakṣaranirmitaḥ 
8.59cd: yasyāmasau ramā nāma prathamo bheda iṣyate
8.60ab: udgrāho dvidalo yasyāmālāparacitontaraḥ 
8.60cd: ekatālī candrikā sā dvitīyo bheda iṣyate

8.61ab: ālāpapūrvakodgrāhā vipulākhyaikatālikā 
8.61cd: ālāpī gamakālaptirakṣarairvarjitā matā 
8.61ef: saptasālagasūḍānāmiti lakṣaṇamīritam

iti śrīmadadvaitavidyācāryasāgnicityasarvatomukhātirātrasāgnicityāptavājapeyayājigovindadīkṣitanāgamāmbikāvaradvitīyanandanasya 
sāgnicityasarvakratuyājiyajñanārāyaṇadīkṣitāvyavahitānujasyācyutavijayarāghavabhūpālapreritasya veṅkaṭeśvaradīkṣitasya
kṛtau caturdaṇdīprakāśikāyāṃ  aṣṭamaṃ gītaprakaraṇaṃ saṃpūrṇam 

navamaṃ prabandhaprakaraṇam


9.1ab: evaṃ gītaprakaraṇe gītaṃ samyaṅ nirūpitam 
9.1cd: navametha prakaraṇe prabandhoyaṃ nirūpyate 
9.2ab: nanu prabadhyata iti vyutpatyā nāsti bhinnatā 
9.2cd: gītaprabandhayostasmātpṛthakprakaraṇaṃ vṛthā
9.3ab: ucyate ṣaḍbhiraṅgaiśca caturbhirdhātubhiśca yaḥ 
9.3cd: nibaddhaḥ svarasaṃdarbhastasminneva hi bhūriśaḥ
9.4ab: prabandha iti lokānāṃ vyavahāro nirīkṣyate 
9.4cd: ataḥ prabandhaśabdotra nirūḍhaḥ paṅkajādivat
9.5ab: gītaprabandhayorevaṃ bhedo yadi na kalpyate 
9.5cd: kutaḥ sidhyeccaturdaṇḍī kutto gopālanāyakaḥ
9.6ab: prayuktaṃ tu caturdaṇḍītyato gītaprabandhayoḥ 
9.6cd: bhedātpṛthakprakaraṇaṃ prabandhārthaṃ pravartate
9.7ab: nibaddhaḥ ṣaḍbhiraṅgaiśca caturbhirdhātubhiśca yaḥ 
9.7cd: svaraughaḥ sa prabandhaḥ syadityuktaṃ tatra kāni tu
9.8ab: ṣaḍaṅgānīti cetbrūmaḥ svaraśca birudaṃ padam 
9.8cd: tenakaḥ pāṭatālau cetyetānyaṅgāni ṣaṭ punaḥ
9.9ab: prabandhasyāṅgino jñeyānyanyadratnākare sphuṭam 
9.9cd: tatra svarāstu ṣaḍjādyāḥ śabdā dhvanyātmakā iti 
9.10ab: svaraprakaraṇe proktaṃ prabandhāṅgasvarāstviha 
9.10cd: sarigādyāḥ sapta varṇāḥ ṣaḍjādidhvanivācakāḥ 


9.11ab: svarābhivyaktisaṃyuktāḥ svaraśabdena kīrtitāḥ 
9.11cd: saṃbuddhyantapadaireva neturyadupabaddhate 
9.12ab: varṇanaṃ dhairyaśauryāderbirudaṃ nāma tanmatam 
9.12cd: kriyākārakasaṃbandharūpeṇa yadi badhyate
9.13ab: tadevaṃ dhairyaśauryādervarṇanaṃ tatpadaṃ smṛtam 
9.13cd: ato na saṃkarāśaṅkā birudasya padasya ca  
9.14ab: tenako nāma teneti śabdasya vikṛtirbhavet 
9.14cd: vikṛtatvaṃ ca bhāṇḍīrabhāṣayāsya samāgatam
9.15ab: soyaṃ teneti śabdaśca tacchabdopanibandhanaḥ 
9.15cd: tacchabdaśca bhavennityakalyāṇabrahmavācakaḥ
9.16ab: oṃ tatsaditi nirdeśāttatvamasyādivākyataḥ 
9.16cd: tathā ca yatprabandheṣu tena teneti dṛśyate
9.17ab: tasyāyamarthastenāyaṃ brahmaṇā maṅgalātmanā 
9.17cd: prabandhe lakṣita iti pāṭo vādyākṣarotkaraḥ
9.18ab: rudravīṇāsamudbhūtāḥ pāṭāstakatanādayaḥ 
9.18cd: śaṅkhādimukhavādyotthāḥ pāṭāsthulathugādayaḥ
9.19ab: urovādyabhavāḥ pāṭā dhiṃtadhiṃtakiṇādayaḥ 
9.19cd: evamanyepi vijñeyāḥ pāṭā lakṣyānusārataḥ 
9.20ab: tālastālaprakaraṇe saprapañcobhidhāsyate 
9.20cd: ityaṅgāni ṣaḍuktāni nirūpyantetha dhātavaḥ


9.21ab: dhāturnāma prabandhasyāvayavaḥ sa caturvidhaḥ 
9.21cd: udgrāhaḥ prathamastatra tato melāpakadhruvau 
9.22ab: ābhogaścetyathaiteṣāṃ kramāllakṣaṇamucyate 
9.22cd: prabandhasyādimo bhāga udgrāhaḥ parikīrtitaḥ
9.23ab: ādāvudgṛhyate gītamanenārabhyate yataḥ 
9.23cd: mithomelanahetutvādudgrāhadhruvayordvayoḥ
9.24ab: melāpakaḥ prabandhasya dvitīyo bhāga ucyate 
9.24cd: dhruvatvāddhruvasaṃjñastu tṛtīyovayavaḥ smṛtaḥ
9.25ab: prabandhasya yadābhogaṃ paripūrtiṃ karoti tat 
9.25cd: ābhogaḥ sa prabandhasya turīyāvayavaḥ smṛtaḥ
9.26ab: dhruvābhogāntare jāto yatastenāntarābhidhaḥ 
9.26cd: pañcamopyaparo dhāturyadyapyasti tathāpyasau
9.27ab: gīteṣvevaṃ paraṃ dṛṣṭastrikhaṇḍeṣveva teṣvapi 
9.27cd: upayuktāḥ prabandhasya catvāro dhātavastataḥ
9.28ab: ṣaḍaṅgairlakṣitairitthaṃ caturbhirdhātubhiśca yaḥ 
9.28cd: nibaddhaḥ svarasaṃdarbhaḥ sa prabandha iti sthitam
9.29ab: sa ca pañcavidhaḥ prokto medinījātimānatha 
9.29cd: ānandinījātimāṃśca dīpanījātimāṃstathā
9.30ab: bhāvanījātimāṃścātha tārāvalyākhyajātimān 
9.30cd: tatra svarādibhiḥ ṣaḍbhiraṅgairyuktā tu medinī

9.31ab: aṅgapañcakasaṃyuktā jātirānandinī smṛtā 
9.31cd: caturaṅgayutā jātirdīpanīti prakīrtitā
9.32ab: aṅgatrayavatī jātirākhyātā bhāvanī budhaiḥ 
9.32cd: jātiraṅgadvayopetā tārāvalyabhidhīyate
9.33ab: ekāṅgasaṃgatā jātirna nibandheṣu vidyate 
9.33cd: etābhijātibhiryuktā ye prabandhāstu pañcabhiḥ
9.34ab: te tattajjātimatsaṃjñāṃ bhajantīti vyavasthitiḥ 
9.34cd: parityaktāṅganāmāni pañcāṅgādyāsu jātiṣu
9.35ab: tattajjātiprabandhānāṃ lakṣaṇeṣu pracakṣmahe 
9.35cd: punaḥ prabandhastrividho mataṅgādyairudīritaḥ
9.36ab: dvidhātukastridhātuśca caturdhāturiti kramāt 
9.36cd: atra sāṃgītikaireṣā paribhāṣāvadhāryatām 
9.37ab: prabandhamātra udgrāhadhruvau dvau niyatau smṛtau 
9.37cd: vinodgrāhaṃ prabandhasyārambha eva na saṃbhavet
9.38ab: dhruvatvameva nāstyetaddhruvasya ca vivarjane 
9.38cd: evaṃ sthite prabandhoyaṃ dvidhaturiti yatra tu 
9.39ab: tatrodgrāhadhruvau grāhyau melāpābhogavarjanāt 
9.39cd: athocyate caturdhātuḥ prabandha iti yatra tu 
9.40ab: tatrodgrāhādayo grāhyāścatvāropi ca dhātavaḥ 
9.40cd: yatra tūktaṃ prabandoyaṃ tridhāturiti tatra kim 


9.41ab: melāpakasya saṃtyāga ābhogasyeti saṃśayaḥ 
9.41cd: bhavatyeva tathāpyagre prabandheṣu tridhātuṣu
9.42ab: vinābhogaṃ prabandhasya tridhātoḥ kvāpyadarśanāt 
9.42cd: tyāgo melāpakasyaiva veditavyastridhātuṣu 
9.43ab: saṃpradāyodhunā kaścitprabandheṣu pradṛśyate 
9.43cd: iha prabandhā ye yuktāḥ pṛthagābhogadhātunā
9.44ab: teṣvābhogaṃ dvidhā kṛtvā pūrvārdhaṃ tālavarjitam 
9.44cd: ālāparūpaṃ kāryaṃ talloke vākyamitīryate
9.45ab: dvitīyārdhaṃ tālayuktaṃ kartavyamiti nirṇayaḥ 
9.45cd: tatrādyārdhe prabandhasya gātuścākhyāṃ prayojayet
9.46ab: dvitīyārdhaṃ tu varṇasya nāmadheyamiti sthitiḥ 
9.46cd: ālāpadhātoḥ sarvatra svarūpamidameva hi
9.47ab: lakṣye tvidānīṃ kaivāḍaprabandhādiṣu keṣucit 
9.47cd: ābhogā vartamānā ye teṣvevoktaprakārataḥ
9.48ab: ālapakhaṇḍānālāparūpakhaṇḍatvamiṣyate 
9.48cd: tattu sarvatra kartavyaṃ prabandhābhogadhātuṣu
9.49ab: punaḥ prabandho niryuktāniryuktatvena ca dvidhā 
9.49cd: niryuktaḥ sa bhavecchandastālarāgādikasya yaḥ
9.50ab: niyamenopabaddhaḥ syāttasyaiva niyamaṃ vinā 
9.50cd: nibaddhaḥ syādaniryuktaśchandastālādikasya ca

9.51ab: niyatastvamukenaiva cchandasā tvamunaiva ca 
9.51cd: tālenāmukarāgeṇāpyanayaiva ca bhāṣayā
9.52ab: prabandhoyaṃ nibaddhaḥ syādityevaṃ rūpa ucyate 
9.52cd: evaṃ niyamarāhityamevāniyama īritaḥ 
9.53ab: tatra tāvatprabandhānāṃ dvidhātutvaṃ tridhātutā 
9.53cd: niryuktatvaṃ tadanyatvaṃ tattallakṣma tu vakṣyate
9.54ab: idānīṃ tu prabandhānāṃ lakṣaṇaṃ vaktumāditaḥ 
9.54cd: medinyādikrameṇaiva tattajjātīmatopi ca
9.55ab: prabandhānuddiśāmyatra prabandhasukhabuddhaye 
9.55cd: śrīraṅgaḥ śrīvilāsaśca pañcabhaṅgirataḥ param
9.56ab: pañcānanomātilakau karaṇaṃ siṃhalīlakaḥ 
9.56cd: medinījātimantomī prabandhāḥ sapta kīrtitāḥ
9.57ab: pañcatāleśvaro varṇasvaro vastvābhidhānakaḥ 
9.57cd: vijayastripadākhyaśca tato haravilāsakaḥ
9.58ab: caturmukhaḥ paddhaḍī śrīvardhano harṣavardhanaḥ 
9.58cd: ānandinījātimantaḥ prabandhā daśa kīrtitāḥ
9.59ab: sudarśanaḥ svarāṅgaśca tribhaṅgiścaiva kandukaḥ 
9.59cd: vadanaṃ ceti pañcaite dīpanījātisaṃyutāḥ
9.60ab: varṇo gadyaṃ tataḥ kandaḥ kaivāḍaścāṅgacāriṇī 
9.60cd: vartanyāryā ca gāthā ca tataḥ krauñcapadaḥ smṛtaḥ

9.61ab: kalahaṃsastoṭakaśca haṃsalīlaścatuṣpadī 
9.61cd: vīraśrīrmaṅgalācāro daṇḍakaścetyamī punaḥ
9.62ab: dvaṣṭa prabandhā uddiṣṭā bhāvanījātisaṃgatāḥ 
9.62cd: elā ḍheṅkī jhompaṭaśca lambharāsaikatalikā
9.63ab: cakravākaḥ svarārthaśca mātṛkā dhvanikuṭṭinī 
9.63cd: tripadī ṣaṭpadī caiva jhampaṭaścaccarī tathā
9.64ab: caryā ca rāhaḍī caiva dhavalo maṅgalastathā 
9.64cd: ovī lolī ḍhollarī ca dantī dvāviṃśa ityamī 
9.65ab: tārāvalījātimantaḥ prabandhāḥ parikīrtitāḥ 
9.65cd: ityekajātimantomī prabandhāḥ ṣaṣṭirīritāḥ
9.66ab: atra prabandhāḥ kīrtyante jātidvayasamanvitāḥ 
9.66cd: hayalīleti ca tathā gajalīletyubhāvapi 
9.67ab: tārāvalīdīpanībhyāṃ sametāviti nirṇayaḥ 
9.67cd: dvipadī ca dvipathako vṛttaṃ ceti trayastvamī
9.68ab: prabandhā bhāvanītārāvalījātidvayānvitāḥ 
9.68cd: ghaṭanāmā prabandhastu dīpanībhāvanīyutaḥ
9.69ab: iti dvijātimantomī ṣaṭ prabandhāḥ prakīrtitāḥ 
9.69cd: tālārṇavastathā rāgakadambaścetyubhau smṛtau
9.70ab: medinīpramukhābhiśca pañcabhirjātibhiryuto 
9.70cd: atoddiṣṭaprabandhānāṃ kramāllakṣaṇamucyate

9.71ab: śrīraṅgasya prabandhasya catasraḥ khaṇḍikāḥ smṛtāḥ 
9.71cd: pratikhaṇḍikamekaiko rāgastālaśca vāñchitaḥ
9.72ab: pratikhaṇḍikamapyante prayojyaṃ niyamātpadam 
9.72cd: tadanyāni svarādīni pañcāṅgānyaicchikakramāt
9.73ab: prayojyānyatra cādyārdhaṃ pratikhaṇḍikamasti yat 
9.73cd: sa udgrāho dvitīyārdhaṃ dhruva ityeṣa nirṇayaḥ
9.74ab: na sto melāpakābhogāvābhogavirahepi ca 
9.74cd: turīyāyāḥ khaṇḍikāyā ante nāmāṅkanaṃ padaiḥ
9.75ab: gātṛnetṛprabandhānāṃ kāryaṃ tena dvidhātukaḥ 
9.75cd: prabandhoyaṃ bhavecchandastālādyaniyamena ca 
9.76ab: nibaddhatvādaniryukta iti śrīraṅgalakṣaṇam  
9.76cd: śrīvilāsaprabandhasya kartavyāḥ pañcakhaṇd dikāḥ
9.77ab: pratikhaṇḍikamekaiko rāgastālaśca vāñchitaḥ 
9.77cd: pratikhaṇḍikamapyante prayoktavyāḥ svarāḥ param
9.78ab: aicchikena krameṇaiva yojyaṃ śiṣṭāṅgapañcakam 
9.78cd: dvidhātutvādikaṃ sarvaṃ śrīraṅgavaditi sthitiḥ
9.79ab: pañcabhaṅgiprabandhasya khaṇḍike dve prakalpayet 
9.79cd: pratikhaṇḍikamekaiko rāgastālaśca vāñchitaḥ
9.80ab: tenakonte prayoktavyaḥ pratikhaṇḍikamatra tu 
9.80cd: śiṣṭamanyatparijñeyaṃ śrīraṅgākhyaprabandhavat



9.81ab:pañcabhaṅgirasāveva dvayoḥ khaṇḍikayoḥ pṛthak 
9.81cd: ante padānvitaḥ syāccettadā pañcānano bhavet
9.82ab:anyatpūrvavadunneyamatomātilakābhidhe 
9.82cd: prabandhe khaṇḍikāstisraḥ kartavyāḥ pratikhaṇd dikam 
9.83ab:rāgastālastathaikaiko vāñchitaḥ pratikhaṇḍitam 
9.83cd: ante tu birudaṃ yojyamanyacchrīraṅgavadbhavet
9.84ab:śrīraṅgādyāstu pañcomātilakāntā ime smṛtāḥ 
9.84cd: ṣaḍbhiraṅgairnibaddhatvānmedinījātisaṃgatāḥ
9.85ab: athoddeśakramaprāptaṃ karaṇaṃ lakṣyate sphuṭam 
9.85cd: iṣṭasvare prabandhasyārambho mokṣoṃśakasvare
9.86ab: rāsastālo drutākhyastu laya etaiḥ sametatā 
9.86cd: jñeyaṃ karaṇasāmānyalakṣma taccāṣṭadhā matam
9.87ab: svarādyaṃ pāṭapūrvaṃ ca bandhādyaṃ ca padādimam 
9.87cd: tenādyaṃ birudādyaṃ ca citrādyaṃ miśrapūrvakam
9.88ab: eteṣāṃ lakṣaṇānyaṣṭakaraṇānāṃ kramādbruve 
9.88cd: yatodgrāhadhruvau sāndrasvarabaddhau padaiḥ punaḥ
9.89ab: ābhogaḥ syādgātṛnetṛprabandhāhvayacihnitaḥ 
9.89cd: tattu svarādyakaraṇaṃ tadvadanyādyapi sphuṭam
9.90ab: kiṃ tūdgrāhasvarasthāne teṣāṃ bhedosti tad bruve 
9.90cd: syātpāṭakaraṇaṃ baddhaṃ hastapāṭayutaiḥ svaraiḥ

9.91ab: kramavyatyāsabhedena tadapi dvividhaṃ smṛtam 
9.91cd: ādau svarāstato hastapāṭaścetkrama ucyate
9.92ab: prathamaṃ hastapāṭotha svarāścettadudīritam 
9.92cd: vyatyāsapāṭakaraṇaṃ mataṅgabharatādibhiḥ
9.93ab: svarairmurajapāṭaiśca yatodgrāhadhruvāvubhau 
9.93cd: krameṇopanibadhyete tadbandhakaraṇaṃ viduḥ
9.94ab: svaraiḥ padairviracyete yatodgrāhadhruvau kramāt 
9.94cd: tadā padādyaṃ karaṇaṃ manyante gītakovidāḥ
9.95ab: yatrodgrāhaḥ svarairbaddhastenakaistu dhruvo bhavet 
9.95cd: tattenakaraṇaṃ nāma prabandhaṃ paricakṣate
9.96ab: svaraiśca birudaiḥ syātāṃ yatrodgrāhadhruvau kramāt 
9.96cd: birudādyaṃ tathā proktaṃ karaṇaṃ lakṣyakovidaiḥ
9.97ab: svaraiśca hastapāṭaiśca yatodgrāho viracyate 
9.97cd: pāṭairmurajasaṃbhūtaiḥ padaiśca syādatha dhruvaḥ
9.98ab: taccitrakaraṇaṃ nāma prabandhaṃ sūrayo viduḥ 
9.98cd: svaraiḥ pāṭaistenakaiśca yatodgrāho nibadhyate
9.99ab: taireva ceddhruvopi syāttanmiśrakaraṇaṃ viduḥ 
9.99cd: nanu citrasya miśrasya ko bheda iti cecchṛṇu
9.100ab: tilataṇḍulavajjāto mithovayavasaṃkaraḥ 
9.100cd: citratvaṃ miśratā nāma bhavetkṣīrāmbunoriva


9.101ab: mithovayavasāṃkaryamiti bhedastayordvayoḥ 
9.101cd: nirūpitāni karaṇānyevaṃ navavidhānyapi
9.102ab: vyatyāsapāṭakaraṇaprabandhena saha sphuṭam 
9.102cd: navaitāni tridhātutvātpratyekaṃ kālabhedataḥ
9.103ab: maṅgalārambhakādyākhyāviśeṣaiḥ saptaviṃśatiḥ 
9.103cd: ityuktaṃ śārṅgiṇā tattu vyāmohaikaprayojanam
9.104ab: niryuktoyaṃ prabandhaḥ syāttālasya niyamo yataḥ 
9.104cd: ya āditāla ityukta ekena laghunā yutaḥ 
9.105ab: rāsatāla iti proktaḥ sa evātreti nirṇayaḥ 
9.105cd: melāpakasya virahāttridhāturiti kīrtitaḥ
9.106ab: svarādīnāṃ ṣaḍaṅgānāṃ karaṇeṣu navasvapi 
9.106cd: paryāyeṇa niviṣṭatvānmedinījātimānayam
9.107ab: athoddeśakramaprāptaḥ siṃhalīlo nirūpyate 
9.107cd: svaraiḥ pāṭaiśca birudaistenakaiśca krameṇa ca
9.108ab: viracyate siṃhalīlānāmnā tālena sa smṛtaḥ 
9.108cd: prabandhaḥ siṃhalīlākhyaḥ siṃhalīle drutāstrayaḥ
9.109ab: ādyantayorlaghūpetāstvatra ca svarapāṭakaiḥ 
9.109cd: udgrāhaṃ kalpayeddhātuṃ virudaistenakairdhruvam
9.110ab: padaiḥ kuryadathābhogaṃ tenāyāṃ syāttridhātukaḥ 
9.110cd: niryuktastālaniyamādaṅgaiḥ ṣaḍbhiḥ svarādibhiḥ


9.111ab: nibaddhatvādbhavatyeṣa medinījātisaṃgataḥ 
9.111cd: tadevaṃ medinījātiprabandhāḥ sapta lakṣitāḥ
9.112ab: ānandinījātimatāmathoddiṣṭaḥ purā hi yaḥ 
9.112cd: pañcatāleśvaro nāma prabandhaḥ sa nirūpyate
9.113ab: atālaḥ prathamaṃ rāgālāpaḥ syāttadanantaram 
9.113cd: parasparaṃ bhinnadhātumātukaṃ padapañcakam
9.114ab: caccatpuṭākhyatālena yuktam dvirgeyamiṣyate 
9.114cd: ante pratipadaṃ caccatpuṭenaiva samanvitān  
9.115ab: svarānaicchikapāṭāṃśca krameṇa parikalpayet 
9.115cd: pañcamasya padasyānte pūrvaṃ pāṭāstataḥ svarāḥ
9.116ab: geyā iti tatastatra vyutkramaḥ svarapāṭayoḥ 
9.116cd: evaṃvidhānāṃ pañcānāṃ padānāṃ samanantaram
9.117ab: caccatpuṭasya tālasyaivāvṛttadvayamānataḥ 
9.117cd: pāṭaiḥ paṭahasaṃbhūtairantaraṃ parikalpayet
9.118ab: tatasścācapuṭākhyānatālena padapañcakam 
9.118cd: parasparaṃ bhinnadhātuyuktaṃ dvirgeyamiṣyate
9.119ab: ante pratipadaṃ cācapuṭenaiva yutānsvarān 
9.119cd: pāṭāṃśca pūrvavadgāyetpañcamasya padasya tu
9.120ab: ante svarāṇāṃ pāṭānāṃ vyutkramaḥ pūrvavadbhavet 
9.120cd: tatascācapuṭasyaiva tvāvṛttadvayamānataḥ


9.121ab: hauḍukkapāṭaiḥ kalayedantaraṃ tadanantaram 
9.121cd: ṣaṭpitāputrakākhyena tālena padapañcakam
9.122ab: pūrvavadracayedante tathā pratipadaṃ svarāḥ 
9.122cd: pāṭāśca kramato geyāḥ ṣaṭpitāputrakānvitāḥ
9.123ab: pañcamasya padasyānte pūrvavadvyutkramastayoḥ 
9.123cd: ṣaṭpitāputrakasyāyaṃ tālasyāvṛttayugmataḥ
9.124ab: antaraṃ śaṅkhasaṃbhūtaiḥ pāṭairviracayettataḥ 
9.124cd: saṃpakveṣṭākatālena ṣaṭ padāni prakalpayet
9.125ab: dvirgānaṃ ca mithobhinnadhātutvādi ca pūrvavat 
9.125cd: pūrvavacca pratipadamante syuḥ svarapāṭakāḥ
9.126ab: pāṭairmurajasaṃbhūtairantaraṃ parikalpayet 
9.126cd: tata udghaṭṭatālenābhogaṃ drutalayānvitam
9.127ab: gātṛnetṛprabandhākhyābhūṣitaṃ parikalpayet 
9.127cd: atrābhoge drutalayākhyānādanyeṣu dhātuṣu
9.128ab: madhyo vilambito vā syāllaya ityavagamyatām 
9.128cd: ābhogānte ca kurvīta tenakaṃ tadanantaram
9.129ab: prabandhādisthitālāpe mokṣa evaṃvidhastu yaḥ 
9.129cd: pañcatāleśvaro nāma soyamanvarthasaṃjñakaḥ 
9.130ab: sa ca dvedhā vīrarase gīto vīrāvatārakaḥ 
9.130cd: śṛṅgāre tu rase gītaḥ śrṛṅgāratilakaḥ smṛtaḥ

9.131ab: tālaprakaraṇe caccatpuṭādirlakṣyayiṣyate 
9.131cd: tatra ca pratitālaṃ yadādyamasti padadvayam
9.132ab: udgrāhaḥ sa tadanyāni padāni syāddhruvastataḥ 
9.132cd: anantarastadābhogaścaturdhāturayaṃ tataḥ
9.133ab: nanvantarasya niyamo gīteṣveva puroditaḥ 
9.133cd: satyaṃ vacanasāmarthyātprabandheṣvapi kutracit
9.134ab: bhaviṣyatyantaro vidyā niṣādasthapateriva 
9.134cd: tālānāṃ niyamāccaiva niryukta iti kīrtyate
9.135ab: pañcāṅgo birudābhāvādānandinyākhyajātimān 
9.135cd: atha varṇasvaraṃ brūmo yatra syādaicchikaḥ kramaḥ
9.136ab: svarāṇāmapi pāṭānāṃ padānāṃ tenakasya ca 
9.136cd: tenake ca bhavenmokṣaḥ sa varṇasvara ucyate
9.137ab: caturdhā sa svarasyādau vinyāsaḥ prathamo bhavet 
9.137cd: pāṭanāmādivinyāso dvitīyaḥ parikīrtitaḥ
9.138ab: padānamādivinyāsāttṛtīyo bheda ucyate 
9.138cd: tenānāmādivinyāsāccaturtho bheda iṣyate
9.139ab: ekasminnādivinyaste svarādiṣu caturṣvapi 
9.139cd: tadanyeṣāṃ trayaṇāṃ syādvinyāsaḥ vāñchitakramāt
9.140ab: atra svarādiṣu dvābhyāmudgrāhaṃ parikalpayet 
9.140cd: dvābhyāṃ dhruvamathābhogaṃ padaiḥ kuryādatastvayam


9.141ab: syāttridhāturaniryuktastālādyaniyamātmakaḥ 
9.141cd: pañcāṅgo birudābhāvādānandinyākhyajātimān
9.142ab: pañca vastuprabandhasya pādāṃstāvatprakalpayet 
9.142cd: teṣvādye ca tṛtīye ca pañcame ca pṛthakpṛthak
9.143ab: ekaikalaghuvarṇākhyamātrāḥ pañcadaśa smṛtāḥ 
9.143cd: dvitīyaturyayoraṅghryormātrā dvādaśa kīrtitāḥ
9.144ab: eteṣu pañcapādeṣvapyādyaṃ pādadvayaṃ punaḥ 
9.144cd: prathamārdhaṃ smṛtaṃ tacca svarapāṭāntamiṣyate
9.145ab: śiṣṭaṃ pādatrayaṃ proktamaparārdhamidaṃ punaḥ 
9.145cd: kartavyaṃ svaratenāntaṃ tato dodhakanāmakam
9.146ab: vṛttaṃ kuryāttu tallakṣma cchandaḥśāstre nirūpitam 
``dodhakavṛttamidaṃ bhabhabhā gau''
9.146cd: idamevāsya vṛttasya lakṣmodāharaṇaṃ tathā
9.147ab: atrodgrāhastenakāntamardhadvayamatha dhruvaḥ 
9.147cd: dodhakaḥ syādathābhogastenoktoyaṃ tridhātukaḥ
9.148ab: tālādiniyamābhāvadaniryuktaśca pañcabhiḥ 
9.148cd: aṅgairabirudairyogādānadinyākhyajātimān  
9.149ab: vijayākhyaprabandhasya lakṣaṇaṃ tvatha cakṣmahe 
9.149cd: tenaiḥ svarairya udgrāhe dhruve pāṭaiḥ padairapi
9.150ab: padāntarairathābhoge geyo vijayatālakaḥ 
9.150cd: vijayākhyastridhātuḥ sa niryukto niyatatvataḥ


9.151ab: pañcāṅgo birudābhāvadānandinyākhyajātimān 
9.151cd: tripadākhyaprabandhasya lakṣma samyakpracakṣmahe
9.152ab: yatra pāṭairbhavedekaḥ pādotha birudaiḥ paraḥ 
9.152cd: svarairanyastu sonvarthasaṃjñakastripadāhvayaḥ
9.153ab: atrādyapāda udgrāho dvitīyastu dhruvaḥ smṛtaḥ 
9.153cd: ābhogastu padaiḥ kāryastatopyeṣa tridhātukaḥ
9.154ab: aniryuktaśca tālāderaṃśasyāniyamatvataḥ 
9.154cd: pañcāṅgastenakābhāvādānandinyākhyajātimān
9.155ab: brūmo harivilāsasya lakṣaṇaṃ lakṣyasaṃmatam 
9.155cd: padaiśca birudairādyaḥ khaṇḍo yatra prakalpyate
9.156ab: pāṭairdvitīyakhaṇḍotha tenakaistu tṛtīyakaḥ 
9.156cd: soyaṃ haravilāsākhyaḥ prabandhaḥ parikīrtyate
9.157ab: atrādyakhaṇḍa udgrāho dvitīyakatṛtīyakau 
9.157cd: dhruvaḥ padāntaraiḥ kārya ābhogotastridhātukaḥ 
9.158ab: tālādiniyamābhāvādaniryuktaśca kīrtitaḥ 
9.158cd: pañcāṅgaśca svarābhāvādānandinyākhyajātimān
9.159ab: caturmukhaprabandhasya lakṣma samyakpracakṣmahe 
9.159cd: yatra ti sthāyivarṇena svarairekoṅghririṣyate 
9.160ab: tatastvārohivarṇena pāṭairaṅghrirdvitīyakaḥ 
9.160cd: tatovarohivarṇena padairaṅghristritīyakaḥ 

9.161ab: tataḥ saṃcārivarṇena tenairaṅghristurīyakaḥ 
9.161cd: udgrāhe ca samāptiḥ syātsa caturmukha ucyate
9.162ab: uktaṃ sthāyyādivarṇānāṃ lakṣma ratnākare sphuṭam 
9.162cd: gānakriyocyate varṇaḥ sā caturdhā nirūpitā
9.163ab: sthāyyārohyavarohī ca saṃcārītyatha lakṣaṇam 
9.163cd: sthitvā sthitvā prayogaḥ syādekaikasya svarasya yaḥ
9.164ab: sthāyī varṇaḥ sa vijñeyaḥ parāvanvarthanāmakau 
9.164cd: etatsaṃmiśraṇādvarṇaḥ saṃcārī tu bhavediti
9.165ab: atrādyapādadvitayamudgrāha iti kīrtyate 
9.165cd: dvitīyaṃ pādayugalaṃ dhruva ityabhidhīyate
9.166ab: pādāntaraiḥ syādābhogastenoktoyaṃ tridhātukaḥ 
9.166cd: tālādiniyamābhāvādaniryuktaśca kīrtitaḥ
9.167ab: pañcāṅgo birudābhāvādānandinyākhyajātimān 
9.167cd: paddhaḍīti prabandhotha prabodhāya nirūpyate
9.168ab: svarāntairbirudairyasyāḥ prathamārdhe viracyate 
9.168cd: pāṭāntairbirudaiścaiva dvitīyārdhaṃ nibadhyate
9.169ab: yasyāśca pratipādaṃ syādantenuprāsasaṃbhavaḥ 
9.169cd: chandasā paddhaḍīnāmnā yuktā sā paddhaḍī matā 
9.170ab: paddhaḍīcchandaso lakṣma cchandaḥśāstre nirūpitam
``ṣoḍaśa mātrāḥ pāde pāde
yatra bhavanti nirastavivāde 
paddhaḍikā jagaṇena viyuktā
caramaguruḥ sā sadbhirihoktā ''
9.170cd: idameva ca paddhaḍyā udāharaṇalakṣaṇe

9.171ab: tatrādyamardhamudgrāho dvitīyārdhaṃ dhruvaḥ smṛtaḥ 
9.171cd: ābhogaśca padaiḥ kāryastenāyaṃ syāttridhātukaḥ
9.172ab: niryuktaśca yataśchandoniyamotenakastataḥ 
9.172cd: ānandinījātimāṃścāpyaṅgapañcamasaṃgataḥ
9.173ab: atha śrīvardhano nāma prabandhoyaṃ nirūpyate 
9.173cd: yatodgrahastu birudaiḥ padairapi bhavetkramāt 
9.174ab: padaiḥ svaradhruvaḥ syāccetsa śrīvardhana ucyate 
9.174cd: padāntarairihābhogaḥ kāryastena tridhātukaḥ
9.175ab: prabandhoyamaniryuktastālādiniyamāvidheḥ  
9.175cd: pañcaṅgastenakābhāvadānandinyākhyajātimān
9.176ab: athoddeśakramaprāpto lakṣyate harṣavardhanaḥ 
9.176cd: padaiśca birudairyasminnudgrāho vinibadhyate
9.177ab: svaraiḥ pāṭairdhruvaiścaiva sa smṛto harṣavardhanaḥ 
9.177cd: anyatsarvamapi jñeyaṃ śrīvardhanavadatra ca
9.178ab: evamānandinījātiprabandhā daśa varṇitāḥ 
9.178cd: atha yo dīpanījātiprabandheṣvapi pañcasu
9.179ab: sudarśanaḥ puroddiṣṭaḥ sa prabandho nirūpyate 
9.179cd: yatodgrāhaḥ padaiḥ kḷpto birudaistenakairdhruvaḥ
9.180ab: pādāntaraistathābhogastaṃ vadanti sudarśanam 
9.180cd: tridhātukaḥ prabandhoyamaniryuktastathaiva ca 

9.181ab: tālādiniyamābhāvātsvarapāṭavivarjitaiḥ 
9.181cd: aṅgaiścaturbhirbaddhatvāddīpanījātimānsmṛtaḥ 
9.182ab: athocyate svarāṅkasya prabandhasyeha lakṣaṇam 
9.182cd: yatrodgrāhaḥ padairbaddhaḥ svarairmelāpakastathā
9.183ab dhruvaśca birudaistatra tūdgrāhe tāla ekakaḥ 
9.183cd: melāpake tu dvau tālau dhruve tālāstrayaḥ punaḥ
9.184ab: sa svarāṅka iti prokto gātavyo mālavaśriyā 
9.184cd: ābhogaḥ pūrvavatkāryaścaturdhāturatastvayam
9.185ab: niryukto rāganiyamātpāṭatenakavarjitaiḥ 
9.185cd: caturaṅkairnibaddhatvāddīpanījātimānsmṛtaḥ
9.186ab: athocyate tribhaṅgyākhyaprabandhasyeha lakṣaṇam 
9.186cd: svaraiḥ pāṭaiḥ padaiścaiva krameṇa vinibaddhatā
9.187ab: sāmānyalakṣaṇaṃ tasya sa ca pañcavidhaḥ smṛtaḥ 
9.187cd: tribhaṅgitāle ti laghudvayaṃ gurūrathocyate
9.188ab: ityevaṃlakṣaṇopetatribhaṅgītālasaṃgataḥ 
9.188cd: tribhaṅgyākhyaḥ prabandhaḥ syādityeko bheda īritaḥ
9.189ab: tribhaṅgyākhyena vṛttena cchandaḥśāstoditena yaḥ 
9.189cd: baddhyate sa tribhaṅgiḥ syāditi bhedo dvitīyakaḥ
9.190ab: tribhiraṅgaistribhistālaistṛtīyo bheda ucyate 
9.190cd: tribhirvṛttairanvitatvāccaturtho bheda iṣyate

9.191ab: tathā devatrayastutyā pañcamo bheda ucyate 
9.191cd: eteṣu pañcabhedeṣu yojyaṃ sāmānyalakṣaṇam
9.192ab: yathāyogamihonneyamudgrāhādivibhājanam 
9.192cd: ābhogaśca padaiḥ kāryastenāyāṃ syāttridhātukaḥ
9.193ab: chandastālādiniyamātveṣa niryukta ucyate 
9.193cd: dīpanījātimāṃścāpi lopādbirudatenayoḥ
9.194ab: nirūpyate kandukotha yatrādyacaraṇaḥ padaiḥ 
9.194cd: pāṭairdvitīyacaraṇo birudaiśca tṛtīyakaḥ
9.195ab: udgrāhe ca samāptiśca sa kanduka iti smṛtaḥ 
9.195cd: atrādyapādadvitayamudgrāha iti kathyate 
9.196ab: dhruvastritīyapāde syātpadairābhogakalpanā 
9.196cd: tattridhāturaniryuktastālādiniyamo na yat 
9.197ab: dīpanījātimāṃścāpi svaratenakavarjanāt 
9.197cd: nirūpyatetha vadanaprabandhasyeha lakṣaṇam
9.198ab: prabandhoyaṃ tridhā proktastatrādyo vadanābhidhaḥ 
9.198cd: athopavadanābhikhyaḥ syādvastuvadanāhvayaḥ
9.199ab: trayāṇāmapi caiteṣāṃ kramāllakṣaṇamucyate 
9.199cd: chagaṇau pagaṇau caiva dagaṇaścetyamī trayaḥ
9.200ab: mātrāgaṇāḥ syuḥ prathame pāda udgrāhasaṃjñake 
9.200cd tādṛgeva dvitīyāṅghriḥ kartavyo dhruvasaṃjñakaḥ 

9.201ab: viśeṣastvatra caraṇe svarapāṭaṃ prakalpayet 
9.201cd: padāntarairathābhoga ityevaṃ vadanaṃ smṛtam
9.202ab: vadane tritayopyanyaiḥ padairābhogakalpanam 
9.202cd: ṣaṇmātrakaḥ syācchagaṇaḥ pagaṇaḥ pañcamātrakaḥ
9.203ab caturmātrastu cagaṇastrimātrastagaṇaḥ smṛtaḥ 
9.203cd: dagaṇastu dvimātraḥ syādityetadgaṇalakṣaṇam
9.204ab: tridhātukaḥ prabandoyamaniryuktastathaiva ca 
9.204cd: hīno birudatenābhyāṃ caturaṅgasamanvitaḥ
9.205ab: dīpanījātimāneṣa bhavatītyavadhāryatām 
9.205cd: tadevaṃ dīpanījātiprabandhāḥ pañca lakṣitāḥ
9.206ab: atha dvyaṣṭaprabandheṣu bhāvanījātibhāgiṣu 
9.206cd: varṇaḥ prathamamuddiṣṭo varṇyate tasya lakṣaṇam
9.207ab: birudairvinibadhyete yatrodgrāhadhruvau punaḥ 
9.207cd: ābhogaśca padairyatra yaśca karṇāṭabhāṣayā
9.208ab: varṇatālena copetaḥ sa varṇa iti kathyate 
9.208cd: trividhaḥ sa ca varṇākhyatālatraividhyataḥ smṛtaḥ
9.209ab: varṇatālastryaśramiśracaturaśrayā tridhā 
9.209cd: tryaśravarṇe laghuścaiva drutadvandvaṃ laghutrayam
9.210ab: catuṣkāṇi virāmāntadrutānāṃ trīṇyatha smṛtaḥ 
9.210cd: gururdrutadvayaṃ miśre punargururlaghuḥ plutaḥ

9.211ab: gururlaghurdrutaścaiva guruśca caturaśrake 
9.211cd: tridhātukaḥ prabandhoyaṃ niyamāttālabhāṣayoḥ
9.212ab: niryuktastālabirudapadairaṅgaistribhiḥ punaḥ 
9.212cd: baddhatvena parijñeyo bhāvanījātimāniti
9.213ab: atha gadyaprabandhasya kathyate lakṣaṇaṃ sphuṭam 
9.213cd: gadyaṃ nāma smṛtaṃ chandohīnaṃ padakadambakam
9.214ab: tadapyutkalikā caiva cūrṇikā lalitaṃ tathā 
9.214cd: vṛttagandhi ca khaṇḍaṃ ca citraṃ cetyapi ṣaḍvidham
9.215ab: eteṣāṃ rasabhedāśca varṇaścāpyadhidevatāḥ 
9.215cd: niyatā vṛttibhedhāśca gatibhedā drutādayaḥ
9.216ab: dvaividhyamabhyupetasya veṇīmiśratvabhedataḥ 
9.216cd: sarvaṃ ratnākare proktaṃ tatratyamavagamyatām
9.217ab: phalato na viśeṣostītyasmābhistadupekṣitam 
9.217cd: atha gadyasya racanāprakāraḥ pratipādyate 
9.218ab: praṇavādyamatālaṃ ca gamakai racitairyutam 
9.218cd: yuktaṃ sthāyyādivarṇaiśca gāyetpadakadambakam
9.219ab: tataḥ prabandhanāmāṅkaṃ baddhamaicchikatālataḥ 
9.219cd: avāntarānekapadasamudāyātmakaṃ tathā
9.220ab: padadvayaṃ nibadhnīyād dvirgeyaṃ tatpṛthaktvataḥ 
9.220cd: vilambitalayopetaṃ prayogaṃ parikalpayet

9.221ab: tato vāggeyakārasya gāyakasya ca nāmanī 
9.221cd: satāle vinibadhnīyādvilambitalayānvite
9.222ab: punaśca drutamānena prabandhaḥ sakalopi ca 
9.222cd pūrvoktena krameṇaiva gātavyastadanantaram
9.223ab pūrvorjitapadadvandve prathamasya padasya tu 
9.223cd: ādimārabhya tattālaṃ vilambitalayānvitam
9.224ab: ekavāraṃ prayujyātha nyāsaṃ kuryāditi sthitiḥ 
9.224cd: atrādyabhāga udgrāho jñeyo yastālavarjitaḥ
9.225ab: yastu tālena sahitaḥ padadvandvātmakaḥ pṛthak 
9.225cd: dvirgātavyo dvitīyaḥ sa bhāgastu dhruva ucyate
9.226ab: prayogādiḥ satālaśca yastu bhāgastṛtīyakaḥ 
9.226cd: sa ābhoga iti grāhyastata eva tridhātukaḥ
9.227ab: aniryuktaśca tālādiniyamasyānapekṣaṇāt 
9.227cd: padatālasvarairyogāttryaṅgoyaṃ bhāvanīyutaḥ
9.228ab: atha kaṃdaprabandhasya lakṣma samyakpracakṣmahe 
9.228cd: yastu karṇāṭabhāṣādyaiḥ padaiḥ saṃskṛtavarjitaiḥ
9.229ab: pāṭaiśca birudaiścaiva gīyate tālavarjitaḥ 
9.229cd: āryāgītyabhidhānena yaśca vṛttena badhyate
9.230ab: geyaḥ vīrarase yaśca sa kaṃda iti kathyate 
9.230cd: vṛttaratnākare proktamāryāgītestu lakṣaṇam
``āryāprathamadaloktaṃ
yadi kathamapi lakṣaṇaṃ bhavedubhayoḥ 
dalayoḥ kṛtayatiśobhāṃ
tāṃ gītiṃ gītavānbhujaṅgeśaḥ
''

9.231ab: idamevāsya vṛttasya lakṣmodāharaṇaṃ tathā 
9.231cd: asyāyamartha āryāyāṃ prathamārdhe prakīrtitāḥ
9.232ab: triṃśanmātrā dvitīyārdhe saptaviṃśatirīritāḥ 
9.232cd: āryāgītau tu pūrvārdhavad dvitīyārdhakepi ca
9.233ab: triṃśanmātrāḥ prayoktavyā evaṃlakṣaṇalakṣitā 
9.233cd: āryāgītirihodgrāhaṃ prathamārdhaṃ prakalpya tu
9.234ab: padairgāyed dvitīyārdhaṃ dhruvaṃ kṛtvā tataḥ param 
9.234cd: pāṭaiśca birudairgāyettata ābhogakalpanam
9.235ab: dhruvākhyasya dvitīyārdhasyādau pāṭānsthitānpunaḥ 
9.235cd: upakramya prabandhasya nyāsaṃ kuryāditi sthitiḥ
9.236ab: tridhātukaḥ prabandhoyaṃ chandoniyamakīrtanāt 
9.236cd: niryuktaḥ pāṭabirudapadairaṅgaistribhiryutaḥ
9.237ab: bhāvanījātimāṃścāpi bhavatītyavadhāryatām 
9.237cd: ekonatriṃśadākhyātāḥ kaṃdabhedāstu śārṅgiṇā
9.238ab: nirūpyatetha kaivāḍaprabandhasyeha lakṣaṇam 
9.238cd: yatrodgrāho dhruvaścaiva pāṭaireva nibadhyate
9.239ab: ābhogastu padairyasminnudgrāhe ca samāpanam 
9.239cd: sa kaivāḍa iti proktaḥ karapāṭapradhānakaḥ
9.240ab: prabandhaḥ karapāṭākhyastadapabhraṃśanāmataḥ 
9.240cd: kaivāḍa iti lokesminsarvatra vyavahārabhāk

9.241ab: sārthakairarthahīnaiśca pāṭaiḥ sa dvividho mataḥ 
9.241cd: sa śuddhairmiśritaiḥ pāṭaiḥ śuddho miśra iti dvidhā 
9.242ab: śuddhatvaṃ nāma pāṭānāṃ mukhavādyākṣaraiḥ saha 
9.242cd: ayuktatvaṃ miśratā tu tairyuktatvamitīryate
9.243ab: tridhāturapyaniryuktaḥ pāṭatālapadaistribhiḥ 
9.243cd: aṅgairupanibaddhatvādbhāvanījātimāṃstathā
9.244ab: athāṅkacāriṇī nāma prabandhaḥ pratipādyate 
9.244cd: yatrodgrāhadhruvau vīraraudrākhyarasasaṃhitaiḥ
9.245ab: birudairvinibadhyete tāleneṣṭena kenacit 
9.245cd: gātṛnetṛprabandhākhyāvikhyāpanamanoharaiḥ
9.246ab: ābhogaśca padairyasyāṃ kathitā sāṅkacāriṇī 
9.246cd: tridhātukaḥ prabandhoyamaniryuktaśca kīrtitaḥ
9.247ab: aṅgaistribhiśca birudapadatālairnibandhanāt 
9.247cd: bhāvanījātimāṃścāpi bhavedratnākare punaḥ
9.248ab: bhedāḥ ṣaḍaṅgacāriṇyā vāsavādyā nirūpitāḥ 
9.248cd: te tatraivāvagantavyā iti sarvaṃ  samajjasam 
9.249ab: nirūpyatetha vartanyāḥ prabandhasyeha lakṣaṇam 
9.249cd: svarādyakaraṇasya prākprabandhasya yadoritam
9.250ab: lakṣmodgrāhe dhruve caiva nibiḍasvarabaddhatā 
9.250cd: ābhoge padabaddhatvaṃ bhavediti tathaiva ca 

9.251ab: vartanyāmapi vijñeyaṃ viśeṣastu pradarśyate 
9.251cd: svarādyakaraṇo prokto rāsastālo druto layaḥ
9.252ab: vartanyāṃ tu na rāsaḥ syāttālaḥ kiṃ caicchiko bhavet 
9.252cd: vilambitalayaścātha gāne rītiḥ pradarśyate
9.253ab: udgrāhaṃ tu dvirudgāyed dhruvābhogau sakṛtpunaḥ 
9.253cd: dhruve nyāsastato yasyāṃ vartanī sā prakīrtitā
9.254ab: tridhātukaḥ prabandhoyamaniryuktastathaiva ca 
9.254cd: padatālasvarairyogāttryaṅgoyaṃ bhāvanīyutaḥ 
9.255ab: atha lakṣaṇamāryāyāḥ prabandhasya nirūpyate 
9.255cd: āryāvṛttena racitāmāryāmāryāḥ pracakṣate
9.256ab: āryāvṛttasya cārdhānte caraṇāntetha vā svarāḥ 
9.256cd: prayojyāstatra cādyārdhamudgrāhaṃ parikalpayet
9.257ab: tattad dvivāraṃ gātavyaṃ dvitīyārdhaṃ bhaved dhruvaḥ 
9.257cd: tattu geyaṃ sakṛtpaścādābhogaṃ parikalpayet
9.258ab: gātṛnetṛprabandhāṅkamudgrāhe ca samāpayet 
9.258cd: idamāryāprabandhasya lakṣaṇaṃ paricakṣate
9.259ab: vṛttaratnākare proktamāryāvṛttasya lakṣaṇam 

``lakṣmaitatsapta gaṇā
gopitā bhavati neha viṣame jaḥ 
ṣaṣṭhoyāṃ na laghū vā
prathamerdhe niyatamāryāyāḥ

ṣaṣṭhe dvitīyalān nle 
parake mukhalācca sa yatipadaniyamaḥ 
caramerdhe pañcamake  
tasmādiha bhavati ṣaṣṭho laḥ ''

9.259cd: udāharaṇamapyetadāryāvṛttasya saṃmatam
9.260ab: asyāyamarthaḥ āryāyāḥ prathamārdhe prakīrtitāḥ 
9.260cd: gaṇāḥ sapta guruścaiva viṣame jagaṇo na ca

9.261ab: ṣaṣṭhoyaṃ jagaṇaḥ proktastatsthāne na laghū ca vā 
9.261cd: nagaṇaśca laghuśceti jātaṃ laghucatuṣṭayam
9.262ab: ityāryāprathamārdhasya lakṣaṇaṃ viśadīkṛtam 
9.262cd: taduttarārdhepi gaṇāḥ saptaiva ca gurustathā 
9.263ab kiṃ tu ṣaṣṭho gaṇastasminneka eva laghurbhavet 
9.263cd: āryāvṛtte caturmātrā gaṇā grāhyā iti sthitiḥ
9.264ab: āryābhedāstu lakṣmyādyāḥ ṣaḍviṃśatirudāhṛtāḥ 
9.264cd: ratnākare na te lakṣye prasiddhā ityupekṣitāḥ
9.265ab: tridhātukaḥ prabandhoyaṃ chandoniyamabandhanāt 
9.265cd: niryuktastribhiraṅgaiśca padatālasvarātmakaiḥ
9.266ab: baddhatvādavagantavyo bhāvanījātimāniti 
9.266cd: adya gāthāprabandhasya svarūpamabhidhīyate
9.267ab: āryālakṣaṇamevedaṃ gāthāyā api lakṣaṇam 
9.267cd: kiṃ tvāryā saṃskṛtapadairbaddhavyeti vyavasthitiḥ
9.268ab: gāthā tu prākṛtapadairbaddhavyetyanayorbhidā 
9.268cd: niryuktatvatridhātutvabhāvanījātiśālitāḥ
9.269ab: gāthāyāmiha vijñeyāstvāryālakṣmātideśataḥ 
9.269cd: atha krauñcapado nāma prabandhaḥ pratipādyate
9.270ab: yatrodgrāhaḥ svarairbaddhaḥ padaistu dhruva iṣyate 
9.270cd: padāntaraistathābhogo gātṛnāmādicihnitaḥ 

9.271ab: pratitālākhyatālena vakṣyamāṇena yo yutaḥ 
9.271cd: yaścodgrāhadhṛtanyāsaḥ sa tu krauñcapadaḥ smṛtaḥ
9.272ab: laghudhrutadvayaṃ caiva pratitāle pracakṣate 
9.272cd: sa ca dvedhā krauñcapadanāmavṛttasamanvitaḥ
9.273ab tadvṛttarahitaśceti tatra krauñcapadābhidham 
9.273cd: vṛttaṃ kīdṛśamityukte tallakṣaṇamudīryate
9.274ab: ādau tu bhagaṇaḥ prokto magaṇastadanantaram 
9.274cd: sagaṇo bhagaṇaścaiva catvāro nagaṇāstathā
9.275ab:  guruśca yatra dṛśyante caraṇeṣu caturṣvapi 
9.275cd: vṛttaṃ krauñcapadaṃ tatsyādasyodāharaṇaṃ punaḥ

``yā kapilākṣī piṅgalakeśī kaliruciranudinamanunayakaṭhinā 
dīrghatarābhiḥ sthūlaśirābhiḥ parivṛtavapuratiśayakuṭilagatiḥ 
āyatajaṅghā nimnakapolā laghutarakucayugaparicitahṛdayā
sā parihāryā krauñcapadā strī dhruvamiha niravadhisukhamabhilaṣatā ''

9.276ab: tridhātukaḥ prabandhoyaṃ niryuktaśca tathā smṛtaḥ 
9.276cd: tālādiniyamādaṅgaiḥ svaratālapadābhidhaiḥ
9.277ab: baddhatvāttribhirapyeṣa bhāvanījātimānbhavet 
9.277cd: kalahaṃsaprabandhasya kathayāmyatha lakṣaṇam
9.278ab: kalahaṃsākhyavṛttena prabandho yaḥ prabadhyate 
9.278cd: tamāhuḥ kalahaṃsākhyaṃ tasya vṛttasya lakṣaṇam
9.279ab: ākhyātamādibharate bharatena mahātmanā 

``dvitīyasaptamāntyaśca turīyako
gururyadā ca ṣaṣṭho daśamopi vā 
athodito hi pāde tvatha jāgate
bhavedidaṃ tu haṃsākhyamiti smṛtam ''

9.279cd: idamevāsya vṛttasya lakṣyamasyārtha ucyate
9.280ab: caturṣvapi ca pādeṣu dvādaśākṣaraśāliṣu 
9.280cd: pratipādaṃ dvitīyaśca turyaḥ ṣaṣṭhaśca saptamaḥ


9.281ab: daśamo dvādaśaścaiva varṇo yadi gururbhavet 
9.281cd: tadānīṃ kalahaṃsākhyaṃ chanda ityatra cocyate
9.282ab: prayuñjyātpratipādāntaṃ svarāñjhampākhyatālataḥ 
9.282cd: gāyeccādimapādāntaprayukteṣu svareṣvatha
9.283ab: nyāsaṃ kuryātprabandhasya jhampātālasya lakṣaṇam 
9.283cd: svaraprakaraṇe proktamalaṃkāranirūpaṇe
9.284ab: atrādyamardhamudgrāhaṃ vṛttasya parikalpayet 
9.284cd: uttarārdhe dhruvaṃ kuryādābhogaṃ ca pṛthaktvataḥ
9.285ab: atastridhātukaḥ soyaṃ niyamād vṛttatālayoḥ 
9.285cd: niryuktaśca bhavatyaṅgaiḥ svaratālapadaistribhiḥ
9.286ab: nibaddhatvena vijñeyo bhāvanījātimāṃstathā 
9.286cd: lakṣaṇaṃ toṭakasyātha kathyate yaḥ prabadhyate
9.287ab: toṭakākhyena vṛttena sa toṭaka iti smṛtaḥ 
9.287cd: lakṣma toṭakavṛttasya vṛttaratnākare sphuṭam
``iha toṭakamambudhisaiḥ kathitam''
9.288ab: asyāyamarthaḥ sagaṇaiścaturbhistoṭakaṃ smṛtam 
9.288cd: idamevāsya lakṣyaṃ ca jñeyamatra ca toṭakam
9.289ab: prayojyāḥ pratipādāntaṃ svarāḥ pūrvavadatra ca 
9.289cd: udgrāhaḥ prathamārdhaṃ syāduttarārdhaṃ dhruvaḥ smṛtaḥ 
9.290ab: ābhogaḥ pūrvavatkāryastenāyaṃ syātridhātukaḥ 
9.290cd: niryukto vṛttaniyamātsvaratālapadaistribhiḥ

9.291ab: aṅgairupanibaddhatvādbhāvanījātimāṃstathā 
9.291cd: haṃsalīlaprabandhasya lakṣaṇaṃ pratipādyate
9.292ab: padairyatrādyapādaḥ syatpāṭaireva dvitīyakaḥ 
9.292cd: haṃsalīlākhyatālena yuktoyaṃ haṃsalīlakaḥ 
9.293ab: haṃsalīlākhyatāle ca yagaṇaśca laghurguruḥ 
9.293cd: atrādyapāda udgrāho dvitīyastu dhruvaḥ smṛtaḥ
9.294ab: padāntaraistathābhogastenāyaṃ syāttridhātukaḥ 
9.294cd: niryuktastālaniyamātpāṭatālapadātmakaiḥ
9.295ab: tribhiraṅgairnibaddhatvādbhāvanījātimānapi 
9.295cd: catuṣpadīprabandhotha lakṣyate lakṣyasaṃmataḥ
9.296ab: yasyā dvitīyake pāde turyapāde pṛthakpṛthak 
9.296cd: bhavanti dvyaṣṭasaṃkhyākā mātrā laghvakṣarātmikāḥ
9.297ab: prathame ca tṛtīyeṅghrau mātrāḥ pañcadaśaiva ca 
9.297cd: bhinnārthayamakopetaṃ yasyāmardhadvayaṃ bhavet
9.298ab: ādyamardhaṃ svarāntaṃ syāttenāntaṃ syād dvitīyakam 
9.298cd: tenakanyāsasaṃyuktā geyā karṇāṭabhāṣayā
9.299ab: tālena rahitā seyaṃ catuṣpadyabhidhīyate 
9.299cd: atha satyarthabhinnānāṃ varṇānāṃ yā punaḥśrutiḥ 
9.300ab: yamakaṃ tadbhaveditthaṃ yamakajñāḥ pracakṣate 
9.300cd: atra svarāntamādyārdhamudgrāhaṃ parikalpayet

9.301ab: tenakāntaṃ dvitīyārdhaṃ dhruvatvena prakalpayet 
9.301cd: ābhogaḥ pūrvavatkāryastenāyaṃ syāttridhātukaḥ
9.302ab: bhāṣaniyamayuktatvānnityuktaśca prakīrtitaḥ 
9.302cd: padatenasvaraistryaṅgairbaddhatvādbhāvanīyutaḥ
9.303ab: nirūpyatetha vīraśrīprabandhasyeha lakṣaṇam 
9.303cd: yatodgrāhaḥ padairbaddho birudaistu dhruvo bhavet
9.304ab: padāntaraistathābhogo vīraśrīriti sa smṛtaḥ 
9.304cd: tridhātukaḥ prabandhoyamaniryuktaśca kīrtitaḥ
9.305ab: tālādyaniyamāttālapadābhyaṃ birudena ca 
9.305cd: baddhoyamaṅgatrayayugbhāvanījātimāṃstathā
9.306ab: ucyate maṅgalācāraprabhandasyeha lakṣaṇam 
9.306cd: yaḥ kaiśikyākhyarāgeṇa gīto niḥsārusaṃjñinā
9.307ab: tālena ca nibaddhoyaṃ maṅgalācāra ucyate 
9.307cd: trividhaḥ sa ca gadyātmā padyātmā cobhayātmakaḥ
9.308ab: pādānte vātha vārdhānte prayojyāstatra ca svarāḥ 
9.308cd: rāgastu kaiśikīnāmabhāṣārāgaḥ prakīrtitaḥ 
9.309ab: sa ca gāndharvarāgāntarbhūto ratnakare tviti 
9.309cd: jñeyaṃ niḥsārutāle ca virāmāntaṃ laghudvayam
9.310ab: atra sasvaramādyārdhamudgrāhaḥ parikīrtitaḥ 
9.310cd: sasvaraṃ tu dvitīyārdhaṃ dhruvo jñeyaḥ pṛthakpadaiḥ 

9.311ab: ābhogaḥ pūrvavatkāryastenāyaṃ syātridhātukaḥ 
9.311cd: niryuktaśca bhavatyeṣa niyamādrāgatālayoḥ
9.312ab: padatālasvaraistryaṅgairbaddhatvādbhāvanīyutaḥ 
9.312cd: athoddeśakramaprāpto daṇḍakaḥ pratipādyate
9.313ab: daṇḍakākhyena vṛttena yaḥ svaraśca nibadhyate 
9.313cd: sa daṇḍako daṇḍakasya lakṣaṇaṃ nagaṇadvayam
9.314ab: ragaṇāḥ sapta yasya syuḥ pāde pāde sa daṇḍakaḥ

yathā --- ``iha hi bhavati daṇḍakāraṇyadeśe sthitiḥ 
puṇyabhājāṃ munīnāṃ manohāriṇi 
tridaśavijayavīryaddṛpyaddaśagrīvala-
kṣmyā virāmeṇa rāmeṇa saṃsevite 
janakayajanabhūmisaṃbhūtasīmantinī-
sīmasītāpadasparśapūtāśraye 
bhuvananamitapādapampābhidhānāmbikā
tīrthayātrāgatānekasiddhākule ''

9.314cd: atra daṇḍakavṛttasthapadaiḥ pūrvārthamucyate
9.315ab: sa codgrāho dvitīyārdhaṃ svarairjñeyaṃ sa ca dhruvaḥ 
9.315cd: padāntaraistathābhogastata eṣa tridhātukaḥ
9.316ab: niryukto vṛttaniyamātsvaratālapadaistribhiḥ 
9.316cd: aṅgairupanibaddhatvādbhāvanījātimānbhavet
9.317ab: tadevaṃ varṇitā dvyaṣṭaprabandhā bhāvanīyutāḥ 
9.317cd: atha dvāviṃśatistārāvalījātisamanvitāḥ
9.318ab: prabandhāḥ pūrvamuddiṣṭāstatrāpyādau prakīrtitāḥ 
9.318cd: elāprabandhastasyeha lakṣma samyakpracakṣmahe
9.319ab: elāyāstāvadudgrāhe trayaḥ pādāḥ prakīrtitāḥ 
9.319cd: tarādyapāde prathamaṃ dve khaṇḍe parikalpayet
9.320ab: tayośca khaṇḍayordhātureko mātustu bhidyate 
9.320cd: dhāturnāma svaraḥ prokto māturakṣaramucyate

9.321ab: etaśca khaṇḍayugalaṃ sānuprāsaṃ prakalpayet 
9.321cd: varṇasāmyamanuprāsa ityanuprāsalakṣaṇam
9.322ab: tataḥ paraṃ prayogastu gamakālaptilakṣaṇaḥ 
9.322cd: kiṃcitpadānvitaścānte kartavyastadanantaram
9.323ab: pallavākhyāni geyāni padāni trīṇi tatra ca 
9.323cd: ādye vilambamānena tṛtīyaṃ dhrutamānataḥ
9.324ab: atra khaṇḍadvayaṃ tāraprathamaṃ padamucyate 
9.324cd: tataḥ paraṃ prayogo yastad dvitīyaṃ padaṃ smṛtam
9.325ab: tṛtīyaṃ ca caturthaṃ ca pañcamaṃ ca yathākramam 
9.325cd: padāni pallavākhyāni bhavanti trīṇyathaḥ punaḥ
9.326ab: padāni pañca jātāni tadetatpadapañcakam 
9.326cd: udgrāhaḥ prathamaḥ pādo bhavatītyavadhāryatām
9.327ab: etatprathamapādoktalakṣaṇenaiva kalpayet 
9.327cd: dvitīyamapi codgrāhe pādaṃ pañcapadātmakam
9.328ab: ādyadvitīyayoretatpādayorekadhātutā 
9.328cd: mātustu bhinna eveti mataṅgādyāḥ pracakṣate
9.329ab: evaṃlakṣaṇa eva syāttṛtīyacaraṇopi ca 
9.329cd: kiṃ tu tatra viśeṣosti kaścittadabhidadhmahe
9.330ab: ādau khaṇḍadvayaṃ gītvā sānuprāsaikadhātukam 
9.330cd: tataḥ kevalasaṃbuddhipadairante samanvitam 


9.331ab: pūrvapādadvayayutaprayogāpekṣayā punaḥ 
9.331cd: bhinnadhātuṃ prakurvīta prayogamiti nirṇayaḥ
9.332ab: someśvarādayastveke caturdhātutvavādinaḥ 
9.332cd: eteṣu dvādaśapadeṣvekādaśapadātmakam
9.333ab: udgrāhamurarīkṛtya padaṃ dvādaśakaṃ punaḥ 
9.333cd: āhurmelāpakaṃ tena matabhedotra vidyate
9.334ab: evamudgrāgamelāpau nibadhya tadanantaram 
9.334cd: dhruvaṃ viracayetsopi tripadātmā prakīrtitaḥ
9.335ab: tatrādyaṃ ca dvitīyaṃ ca padaṃ syānmadhyamānataḥ 
9.335cd: nibaddhaṃ dhātunaikena mātubhedayutaṃ tathā
9.336ab: tṛtīyaṃ tu padaṃ pūrvapadābhyāṃ bhinnadhātukam 
9.336cd: syādvilambitamānaṃ ca triṣveteṣu padeṣvapi
9.337ab: yatra kutrāpi kartavyaṃ netṛnāmāṅkanaṃ punaḥ 
9.337cd: evaṃ dhruve trīṇi padānyudgrāhe dvādaśeti ca
9.338ab: yoge pañcadaśābhūvanpadānītyavadhāryatām 
9.338cd: gātṛprabandhanāmāṅkamābhogamatha kalpayet
9.339ab: ābhogaḥ sarva evaiṣa padamekamiti sthitiḥ 
9.339cd: tasmādelāprabandhoyaṃ jāto dvyaṣd tapadātmakaḥ
9.340ab: evaṃvidhaṃ punargītvā prabandhaṃ sarvamapyatha 
9.340cd: nyāsaṃ kuryād dhruve tālaniyamastvatha kathyate

9.341ab: maṭṭhadvitīyakaṅkālapratitāleṣu kaścana 
9.341cd: tāla elāprabandhesminyojanīyo na cāparaḥ
9.342ab: caturṇāmapi tālānāmeteṣāṃ lakṣaṇaṃ bruve 
9.342cd: svaraprakaraṇe pūrvaṃ maṭṭhalakṣaṇamīritam
9.343ab: dvitīyatāle kathitaṃ drutadvandvaṃ laghudvayam 
9.343cd: uktaścaturdhā kaṅkālaḥ pūrṇaḥ khaṇḍaḥ samosamaḥ 
9.344ab: caturdrutau galau pūrṇaḥ khaṇḍo dvau ca gurudvayam 
9.344cd: samo gurū dvau laghvantau viṣamo lād gurudvayam
9.345ab: lo drutau pratitālaḥ syādityevaṃ tālalakṣaṇam 
9.345cd: ityuktastālaniyamaḥ prabandhesmingrahastviha
9.346ab: atīto vānāgato va bhavedicchānusārataḥ 
9.346cd: tatrātītagraho nāma yatra tālaṃ vinā purā
9.347ab: sakṛd gītvā tu gātavyaṃ tālaṃ gṛhṇāti cetpunaḥ 
9.347cd: tathātītagrahaḥ proktonāgatagraha ucyate
9.348ab: yatra gītaṃ vinaivādau tālamādāya cetsakṛt 
9.348cd: geyaṃ gāyati soyaṃ syādanāgata iti grahaḥ
9.349ab: evamelāprabandhasya proktaṃ sāmānyalakṣaṇam 
9.349cd: atra ca dvyaṣṭasaṃkhyānāṃ padānāṃ nāmadevatāḥ
9.350ab: uktā ratnākare tattu bodhyaṃ tatraiva vartatām 
9.350cd: nirūpyante daśa prāṇāḥ saṃpratyelāpadasthitāḥ



9.351ab: samāno madhuraḥ sāndraḥ kānto dīptaḥ samāhitaḥ 
9.351cd: agrāhyaḥ sukumāraśca prasannaujasvināviti
9.352ab: daśa praṇāḥ samuddiṣṭā dvyaṣṭasu syuḥ padeṣvapi 
9.352cd: kathaṃ nanu daśa prāṇāḥ padeṣu dvyaṣṭasu sthitāḥ
9.353ab: saṃkhyāvirodha iti cedatredamabhidhīyate 
9.353cd: dvayostrayāṇamapivā padānāmeka eva cet 
9.354ab: prāṇaḥ saṃyojyate kutra virodhenāvarodhanam 
9.354cd: tathāpi prathame pāde prayogātmakamasti yat 
9.355ab: padaṃ dvitīyaṃ yadapi dvitīyāṅghrau dvitīyakam 
9.355cd: prayogākhyaṃ padaṃ prāṇamekameva tayordvayoḥ
9.356ab: yojayedekadhātutvātsamānaṃ nāma nāmataḥ 
9.356cd: tayā prathamapādasthaṃ yatpallavapadatrayam
9.357ab: yacca dvitīyapādasthaṃ pallavākhyaṃ padatrayam 
9.357cd: ṣaṇṇāmapyekadhātutvātkrameṇaiva dvayordvayoḥ
9.358ab: madhurākhyaṃ sāndrasaṃjñaṃ kāntākhyaṃ caiva yojayet 
9.358cd: tathā pādatrayasthānaṃ dvikhaṇḍātmatvameyuṣām
9.359ab: padānamekadhātutvāttrayāṇāmapi teṣvataḥ 
9.359cd: ekaḥ eva punaḥ prāṇo dīptasaṃjñaḥ prakīrtitaḥ
9.360ab: padeṣvekādaśasvevaṃ pañca prāṇāstu yojitāḥ 
9.360cd: eteṣu dvādaśādyeṣu pañcasvatha yathākramam


9.361ab: samāhitāgrāmyamukhānprāṇānpañcāpi yojayet 
9.361cd: evamelāprabandhasya dvyaṣṭasaṃkhyapadeṣvapi
9.362ab: prāṇā daśa vasantīti kallināthena darśitam 
9.362cd: kathaṃ lakṣaṇameteṣāṃ prāṇānāmabhidhīyate
9.363ab: alpākṣarolpasvaraśca samāna iti kathyate 
9.363cd: ayaṃ prāṇo bhavatyādyadvitīyāṅghrigayordvayoḥ
9.364ab: prayogātmakayoryojyaḥ padayorata eva hi 
9.364cd: alpākṣaratvametasya prayogāśrayaṇādbhavet
9.365ab: nanvakṣaravihīnatvātprayogasya kathaṃ punaḥ 
9.365cd: alpākṣaratvamiti cenmā vismārṣīḥ puroditam
9.366ab: uktaṃ hyetatpuraivādyadvitīyāṅghriprayogayoḥ 
9.366cd: ante kiṃcitpadanyāsopyastītyetadanusmara
9.367ab: atha dvitīyaprāṇasya madhurākhyasya lakṣaṇam 
9.367cd: yaḥ svalpamūrchanāyuktaḥ sa prāṇo madhuraḥ smṛtaḥ 
9.368ab: alpatvaṃ mūrchanāyāstu tānīkaraṇato bhavet 
9.368cd: tattānīkaraṇaṃ yatsyādatāne tānatā punaḥ
9.369ab: tānādyasvaramuccāryārohe vāpyavarohake 
9.369cd: kramānmadhyasvarāṇāṃ ca kiṃcitsaṃsparśamātrataḥ 
9.370ab: anyasvaroccāraṇaṃ cettattānīkaraṇaṃ smṛtam 
9.370cd: prāṇoyaṃ madhurastvādyadvitīyāṅghrigayordvayoḥ 

9.371ab: pallavākhyeṣvādimayoḥ padayoryojayiṣyate 
9.371cd: tatastṛtīyaprāṇasya sāndrasaṃjñasya lakṣaṇam
9.372ab: yatrākṣarāṇāṃ naibiḍyamalpatvaṃ ca svarāvaleḥ 
9.372cd: tārasthānapratiṣṭho yaḥ sa sāndra iti kathyate
9.373ab: atrākṣarāṇāṃ naibiḍyaṃ mātrādikyakṛtaṃ vidhuḥ 
9.373cd: svarāṇāṃ punaralpatvaṃ dhātoralpatvataḥ smṛtaḥ
9.374ab: tarasthānotthitasyādyadvitīyacaraṇasthayoḥ 
9.374cd: dvitīyayoḥ pallavākhyapadayorubhayorapi
9.375ab: svapūrvapadataḥ kiṃciduccatvena nibandhanam 
9.375cd: sāndraprāṇasamādeśātkartavyamiti sūcitam
9.376ab: kanto nāma caturthastu prāṇaḥ kāntadhvanirmataḥ 
9.376cd: dhvaneśca kāntatā raktiviśeṣasamavetatā
9.377ab: prāṇoyaṃ kāntanāmādyadvitīyacaraṇasthayoḥ 
9.377cd: antyayoḥ pallavākhyānapadayorviniyujyate  
9.378ab: dīptanādo bhaveddīptanāmā prāṇastu pañcamaḥ 
9.378cd: svarasya dīptatā nāma paripūrtiriti smṛtā
9.379ab: ayamaṅghritrayeṣveṣu dvikhaṇḍātmasu ca triṣu 
9.379cd: padeṣu yojanīyaḥ syādityāhurgītakovidāḥ
9.380ab: samāhitākhyo yaḥ prāṇaḥ ṣaṣṭhastasya tu lakṣaṇam 
9.380cd: sthāyivarṇaniviṣṭatvamasya tātparyamucyate

9.381ab: tṛtīyasya tu pādasya prayogātmakamasti yat 
9.381cd: padamādyadvitīyāṅghriprayogābhyāṃ vilakṣaṇam
9.382ab: tatrocitasvarāṃstārasthāyitvena prakalpya ca 
9.382cd: kṛtāyāṃ gamakālaptau sthāyisthaḥ syātsamāhitaḥ
9.383ab: athāgrāmyābhidhaḥ prāṇaḥ saptamastasya lakṣaṇam 
9.383cd: akṣarāṇāṃ svarāṇāmapyāvṛttyāgrāmya ucyate
9.384ab: svarākṣarāṇāmavṛttiścakravālavaducyate 
9.384cd: prāṇoyaṃ dhruvakhaṇḍasya prathame yojyatāṃ pade
9.385ab: prasanno nāma navamaḥ prāṇastasya tu lakṣaṇam 
9.385cd: yatra tāvatpadānāṃ syājjhaṭityarthaprabodhanam
9.386ab: viviktarūpatā mandrasthānādīnāṃ svarāvaleḥ 
9.386cd: prasanno navamaḥ prāṇaḥ kathiro bharatādibhiḥ
9.387ab: ojasvī nāma daśamaḥ prāṇastasya tu lakṣaṇam 
9.387cd: yasminsamāsabhūyastvaṃ sa ojasvīti kathyate
9.388ab: kartavyaṃ tacca bhūyastvaṃ tāneṣu ca padeṣu ca 
9.388cd: ayamābhogarūpentye viniyojya pade smṛtaḥ
9.389ab: evamelāprabandhasya dvyaṣṭasaṃkhyapadeṣvapi 
9.389cd: nirūpitā daśa prāṇā yojanīyā iti sthitiḥ
9.390ab: no cetprabandhapuruṣo niṣprāṇaḥ kimu śobhate 
9.390cd: tasmādvāggeyakāreṇa yathā prāṇā daśāpyamī


9.391ab: elāpadaniviṣṭāḥ syustathā yatno vidhīyatām 
9.391cd: tādṛgeva bhavatyelā karturnetuśca saukhyadā
9.392ab: no cedaniṣṭadetyuktaṃ mataṅgena mahātmanā 
9.392cd: elaivaṃ lakṣitā seyaṃ caturdhā parikīrtitā
9.393ab: gaṇailādyātha mātrailā varṇailātha tataḥ param 
9.393cd: deśailā ceti tatrādau gaṇailāyāstu lakṣaṇam 
9.394ab: vaktuṃ gaṇā nirūpyante samūho gaṇa ucyate 
9.394cd: sa ca dvedhā varṇagaṇo mātrāgaṇa iti kramāt
9.395ab: varṇopi dvividhaḥ prokto gururlaghuriti kramāt 
9.395cd: tatrānusvārasaṃyukto visargeṇa samanvitaḥ
9.396ab: vyañjanāntastathā dīrgho yuktākṣaraparastathā 
9.396cd: varṇo yaḥ sa gururjñeyastadanyo laghurucyate
9.397ab: sānusvāro yathā kaṃ khaṃ caṃ chamityādiko guruḥ 
9.397cd: savisargo yathā kaḥ kha ityādirgururucyate
9.398ab: vyañjanāntastadityatra tavarṇo gururucyate 
9.398cd: dīrghaḥ kākhādiko varṇo yuktākṣaraparo yathā
9.399ab: sarvetyatra sa ityeṣa varṇo gururiti smṛtaḥ 
9.399cd: pādāntastho laghurvarṇo vikalpena gururbhavet
9.400ab: gururdvimātrako jñeyo laghuḥ syādekamātrakaḥ 
9.400cd: ṛjutvena laghurlekhyo vakratvena gururlipau

9.401ab: jihvāmūlīyayoge vāpyupadhmānīyasaṃgatau 
9.401cd: rahayoge laghurvarṇo vikalpena gururbhavet
9.402ab: tena yuktaparatvotthagurutvasyāpavādanam 
yathā --- ``taruṇaṃ sarṣapaśākaṃ navodanaṃ picchilāni ca dadhīni 
alpavyayena sundari grāmyajano mṛṣamaśnāti ''
9.402cd: atra tāvatsundarīti pade rītyetadakṣaram
9.403ab: yuktākṣaraparatvepi laghveva bhavati dhruvam 
9.403cd: e au iṃ hiṃ tu catvāro dīrghatvepi vikalpataḥ 
9.404ab: laghavaḥ syuḥ padāntasthāḥ prākṛtādiṣviti sthitiḥ 
9.404cd: padamadhyepyapabhraṃśe haṃ he e oimityamī
9.405ab: 9.401ab: pañca varṇā vikalpena laghavaḥ syuriti sthitiḥ 
9.405cd: sānusvāratvasaṃprāptaṃ gurutvamiha bādhyate
9.406ab: evaṃ nirūpitā varṇāstādṛgvarṇatrayaṃ punaḥ 
9.406cd: ukto varṇagaṇaḥ sopi bhavatyaṣd tavidho yathā
9.407ab: magaṇo yagaṇaścaiva ragaṇaḥ sagaṇastathā 
9.407cd: tagaṇo jagaṇaścātha bhagaṇo nagaṇastataḥ
9.408ab: evamaṣṭau gaṇāstatra magaṇastrigururyathā 
9.408cd: kāmākṣītyādi yagaṇasvarūpamatha kathyate
9.409ab: ādau laghurgurudvandvamante cedyagaṇo bhavet 
9.409cd: bhavānītyatra dṛṣṭānto ragaṇotha nirūpyate
9.410ab: ādyantayorgururmadhye laghuścedragaṇo yathā 
9.410cd: ambiketyādi sagaṇasvarūpamatha kathyate 

9.411ab: ādau laghudvayaṃ paścād guruścetsagaṇo yatha 
9.411cd: girijā nagajetyādi tagaṇotha nirūpyate
9.412ab: ādau gurudvayaṃ paścāllaghuścettagaṇo yathā 
9.412cd: gaurīśetyādi jagaṇasvarūpamatha kathyate
9.413ab: ādyantayorlaghurmadhye guruścejjagaṇo yathā 
9.413cd: maheśetyādi tadanu bhagaṇaḥ pratipādyate
9.414ab: gururādau laghudvandvamante cetbhagaṇo yathā 
9.414cd: śaṃkaretyādi nagaṇaḥ smṛtaḥ sarvalaghuryathā
9.415ab: giriśetyevamaṣṭau ca gaṇaḥ samyaṅ nirūpitāḥ 
9.415cd: athaiṣāṃ devatā bhūmijalāgnimarutombaram 
9.416ab: sūryacandrau tathā svargaḥ kramādeṣāṃ phalāni tu 
9.416cd: śrīvṛddhinidhanasthānabhraṃśanirdhanatārujaḥ
9.417ab: kīrttimāuśca śaṃsanti cchandaḥśāstraviśāradāḥ 
9.417cd: tasmātsvasya ca varṇasya rājādeśca sukhārthinā
9.418ab: nityaṃ vāggeyakāreṇa magaṇo yagaṇastathā 
9.418cd: bhagaṇo nagaṇaśceti gaṇāścatvāra eva hi
9.419ab: prayoktavyāḥ prabandhādau nānya ityavadhāryatām 
9.419cd: diṅmātramuktamatrānyad vṛttaratnākare sphuṭam
9.420ab: akārādyaṣṭavarṇānāmucyate devatādikam 
9.420cd: somo bhaumo budho jīvaḥ śukaḥ saurī ravistamaḥ

9.421ab: kramādakacaṭānāṃ tapayaśānāṃ ca devatāḥ 
9.421cd: dvaṣṭasvarā akārādyā avargaḥ parikīrtitaḥ
9.422ab: kādivargāḥ sphuṭāḥ pañca yavargastu yarau lavau 
9.422cd: varṇāḥ śaṣasahā jñeyāḥ śavarga iti nirṇayaḥ
9.423ab: vargāṇāṃ syuḥ phalānyeṣāmāyuḥ kīrttirasadvyayaḥ 
9.423cd: saṃpatsubhagatā kīrttimāndyaṃ mṛtyuśca śūnyatā 
9.424ab: prayoge ślokagītādau stustasyoktāni sūribhiḥ 
9.424cd: evaṃ varṇagaṇāḥ proktā vakṣye mātrāgaṇānatha
9.425ab: mātrā kalā laghurlaścetyete paryāyavācakāḥ 
9.425cd: te ca pañcavidhāḥ proktāśchagaṇaḥ pagaṇastataḥ
9.426ab: cagaṇastagaṇaścaiva dagaṇaścetyanukramāt 
9.426cd: ṣaṇmātraśchagaṇastatra yathā giriśatanaya 
9.427ab: pagaṇaḥ pañcamātrākaḥ sa yathā gajavadana 
9.427cd: caturmātrastu cagaṇo yathā puraharetyayam
9.428ab: trimātrastagaṇaḥ prokto giriśeti nidarśanam 
9.428cd: dagaṇastu dvimātraḥ syādyathā haraśivādikaḥ
9.429ab: athānyepi nirūpyante gaṇā mātrāgaṇābhidhāḥ 
9.429cd: atyuktā caiva madhyā ca pratiṣṭhā ceti viśrutāḥ
9.430ab: chandoviśeṣāsteṣaṃ ca cchandaḥśāstoktamātrakāḥ 
9.430cd: prastāre ye gaṇā jātā vṛttabhedopapādakāḥ

9.431ab: mātrāgaṇā iti proktāste gaṇā bharatādibhiḥ 
9.431cd: atyuktāyāstu catvaro bhedāstatra prakīrtitāḥ
9.432ab: catvāraścāpi te bhedā jñeyā ratigaṇā iti 
9.432cd: kiṃ tu tatra lapūrva ye teṣvādāvadhiko laghuḥ
9.433ab: evaṃ madhyābhavā bhedā aṣṭau kāmagaṇāḥ smṛtāḥ 
9.433cd: tadvatkāmagaṇā bhedāḥ pratiṣthāyāstu ṣod daśa
9.434ab: evaṃ nirūpitā varṇagaṇā mātrāgaṇāstathā 
9.434cd: tatra varṇagaṇairbaddhā gaṇailā parikīrtitā
9.435ab: sā bhavettrividhā śuddhā saṃkīrṇā vikṛtā tathā 
9.435cd: śuddhā caturvidhā nādāvatī haṃsāvatī tathā
9.436ab: nandāvatī ca bhadrāvatyetāsāṃ lakṣma kathyate 
9.436cd: pañcabhirbhagaṇairante nagaṇena samanvitaḥ
9.437ab: magaṇādyairvarṇagaṇairbaddhā nādāvatī smṛtā 
9.437cd: gaṇānāṃ niyamastvādyapāde khaṇḍadvaye param
9.438ab: tataḥ paraṃ tvicchayaiva prayoktavyā gaṇā iha 
9.438cd: asyāṃ ṭakkābhidho rāgo maṭṭatālaśca kīrtitaḥ
9.439ab: atha haṃsāvatīṃ brūmo yasyāṃ khaṇḍadvayaṃ punaḥ 
9.439cd: pañcabhī ragaṇairante sagaṇena yutairbhavet
9.440ab: dvitīyatālahindolarāgābhyāṃ sahitopyayam 
9.440cd: haṃsāvatī gaṇānāṃ ca niyamotrāpi pūrvavat

9.441ab: pade khaṇḍadvaye jñeyastato nandāvatīṃ bruve 
9.441cd: pañcabhistagaṇairante jagaṇena samanvitaiḥ 
9.442ab: yasyāḥ khaṇḍadvayaṃ seyaṃ nandāvatyabhidhīyate 
9.442cd: tālotra pratitālākhyo rāgo mālavakaiśikaḥ
9.443ab: gaṇānāṃ niyamaścātra pade khaṇḍadvaye param 
9.443cd: atha bhadrāvatīṃ brūmo yasyāṃ khaṇḍadvayaṃ punaḥ
9.444ab: pañcabhirmagaṇairante yagaṇena yutairbhavet 
9.444cd: iti bhadrāvatī tasyaṃ tālaḥ kaṅkālanāmakaḥ
9.445ab: rāgastu kukubho nāma gaṇānāṃ niyamotra ca 
9.445cd: draṣṭavyaḥ pūrvavacchuddhagaṇailā iti varṇitāḥ
9.446ab: catasṛṣvapi caitāsu gaṇailāsu puroditam 
9.446cd: elāprabandhasāmānyalakṣaṇaṃ yojyamiṣyate
9.447ab: viśeṣamātramatroktaṃ saṃkīrṇavikṛtāḥ punaḥ 
9.447cd: elāstu bahuśaḥ santi mataṅgādyāgamoditāḥ
9.448ab: śrīmatā śārṅgadevena saṃkṣipyoktāsu tāḥ punaḥ 
9.448cd: idānīṃ naiva lakṣye tāḥ saṃlakṣyantepi kutracit
9.449ab: ityasmābhirvisṛjyaitā mātrailā pratipādyate 
9.449cd: mātrāgaṇairyā cchagaṇapagaṇādyairnibadhyate
9.450ab: sā mātrailā tu tadbhedā bahudhā matabhedataḥ 
9.450cd: tatra vistarasaṃtrastairasmābhiriha kathyate

9.451ab: ratirekhābhidhānaikā mātrailā pārvatīmatā 
9.451cd: tasyāṃ tāvattripādātmanyudgrāhe prathamāṅghrigāḥ
9.452ab: mātrāstvekādaśaiva syustathaivāṅghrau dvitīyake 
9.452cd: ekādaśaiva mātrāḥ syustṛtīye tu daśa smṛtāḥ
9.453ab: ratilekheti tāmāha śrīmaheśvaravallabhā 
9.453cd: mātrailetthaṃ nigaditā varṇailādya nirūpyate 
9.454ab: gaṇānamapi mātrāṇāṃ niyamena vinaiva yā 
9.454cd: vibhajyate sā varṇailā caturviṃśatidhā ca sā
9.455ab: ṣaḍakṣarāṅghrikhaṇḍāderekonatriṃśadakṣaram 
9.455cd: yāvadekaikavṛddhāḥ syuścaturviṃśatiratra tu 
9.456ab: maṭṭadvitīyakaṅkālapratitāleṣu kaścana 
9.456cd: tālaḥ syāditi varṇailā varṇitātha nirūpyate 
9.457ab: deśailā deśabhāṣābhirnibaddhāḥ parikīrtitāḥ 
9.457cd: karṇāṭalāṭagaulāndhradraviḍānāṃ prabhedataḥ
9.458ab: sā ca pañcavidhā proktā tatra karṇāṭabhāṣayā 
9.458cd: nibaddhā yā bhavedeṣā karṇāṭaileti kathyate
9.459ab: lāṭabhāṣānibaddhā tu lāṭailā parikīrtitā 
9.459cd: gauḍabhāṣāviracitā gauḍailā samudāhṛtā
9.460ab: āndhrabhāṣānibaddhāḥ syurāndhrailā samudīritāḥ 
9.460cd: drāviḍyā bhāṣayā baddhā drāviḍaileti kathyate

9.461ab: elāprabandhasāmānyalakṣaṇaṃ yadudāhṛtam 
9.461cd: tallakṣaṇayutaivailā baddhā deśīyabhāṣayā
9.462ab: deśailāpadavācyatvaṃ bhajatītyavadhāryatām 
9.462cd: karṇād tailādimadhyāntavarṇānuprāsabhāsurā 
9.463ab: antyaprāsā tu lāṭī syād bhūyo rasavirājitā 
9.463cd: gamakaprāsanirmuktā gauḍītvekarasā matā
9.464ab: nānāprayogarāgāṃśarasabhāvotkaṭāndhrikā 
9.464cd: bhūribhāvarasotkarṣaṃ drāviḍī prāsavarjitā
9.465ab: itthamelātra saṃkṣipya proktā lakṣyajñasaṃmatā 
9.465cd: elānāṃ triśatī proktā ṣad tpañcāśatsamanvitā 
9.466ab: niryuktoyaṃ prabandhaḥ syāttālādiniyamo yataḥ 
9.466cd: tridhāturvā caturdhāturmelāpakavikalpataḥ
9.467ab: padatālāṅgayugalabaddhastārāvalīyutaḥ 
9.467cd: athoddeśakramaprāptaḍheṅkīlakṣaṇamucyate
9.468ab: yatodgrāhasya pūrvārdhaṃ dvivāraṃ parigīyate 
9.468cd: uttarārdhaṃ sakṛccaiva prayogātmā tataḥ param
9.469ab: melāpakaḥ sa tu bhavenna bhavedvā vikalpataḥ 
9.469cd: etāvudgrāhamelāpau tālena rahitau smṛtau 
9.470ab: atha vā ḍheṅkikātālakaṅkālānyatarānvitau 
9.470cd: vilambitalayau caiva kartavyāviti nirṇayaḥ

9.471ab: layāntarenyatālena dhruvābhogau tatastu tau 
9.471cd: dhruvastrikhaṇḍastatrādye khaṇḍe dve samadhātuke
9.472ab: tṛtīyaṃ bhinnadhātu syād dvirgeyastādṛśo dhruvaḥ 
9.472cd: ābhogotha sakṛdgeyaḥ prabandhaṃ sakalaṃ punaḥ
9.473ab: gītvā bhaved dhruve nyāso yasyāṃ sā ḍheṅkikā smṛtā 
9.473cd: ragaṇo ḍheṅkikā kaiścideṣā proktā tathā janai
9.474ab: ḍheṅkitālasya lakṣmedaṃ kaṅkālasya tu lakṣaṇam 
9.474cd: uktaścaturdhā kaṅkālaḥ pūrṇaḥ khaṇḍaḥ samosamaḥ
9.475ab: caturdrutī galau pūrṇaḥ khaṇḍo dvau ca gurudvayam 
9.475cd: samo gurū laghvantau viṣamo lād gurudvayam
9.476ab: caturdhā ḍheṅkikā muktāvalī syād vṛttabandhinī 
9.476cd: yugminī vṛttamālā ca tatra vṛttaṃ na vidyate
9.477ab: yasyāṃ muktāvalī sā syād vṛttaṃ yatraikameva cet 
9.477cd: sā vṛttabandhinī yasyāṃ dve vṛtte sā tu yugminī 
9.478ab: bahūni yatra vṛttāni vṛttamālā tu sā bhavet 
9.478cd: tridhā tisro dvitīyādyā varṇikā gaṇikā tathā
9.479ab:  mātrikā varṇajairvṛttairgaṇajairmātrikairapi 
9.479cd: daśāpi syuḥ punastredhā samālaṃkaraṇā yathā
9.480ab: viṣamālaṃkṛtiścitrālaṃkṛtirlakṣaṇāni tu 
9.480cd: samālaṃkarasaṃkhyā ca viṣamā miśritā kramāt

9.481ab: niryuktoyaṃ prabandhaḥ syācchandastālādiyantraṇat 
9.481cd: tridhāturvā caturdhāturmelāpakavikalpitaḥ 
9.481ef: padatālāṅgayugalabaddhastārāvalīyutaḥ












